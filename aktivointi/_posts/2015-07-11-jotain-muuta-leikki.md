---
title: "Jotain muuta -leikki"
layout: article
image:
  feature:
  teaser: https://lh3.googleusercontent.com/zRtChfJAM61bYhosqY6MglDDsVFSlHftsvz4S-fGP-qzR5l-md_IM4kzp79hiwtfczQaC8YFkTGS2FCgE8b6sZhty_vml7ucWMbHeVUkoqMq8vazgAWIzWqG1xHULrAUI8NzmLf5c_hxye5ku8cY3awrvwbV6DtLbnjZ5XEZnIxuM-1QCckiFudFyDLiRL3nvEZLhdtkzjTwdEyNFrzuwtYP0KUYA2PFmDo2KfAjnOt5_hhw1zoOE1ZBtg6mm8Ze5Y5psDn5f_oM-8tYKZoiStxWxcN1pjPWuH6IBi4MKJ4xPSWZUUJyOIrb3hvl31_9FImxqnowN5uZ3ZFQ9KFfhbF7qB8Tmn5CFqD9AWBBKw8YCulHSV0yiTLDAhNSQsVDNwsyzPrEm4_U5NRaDmzrtSZMVuTlSm3G7OGcxNBy1Tw0bQ2ghIPOxJ-Soby06WdPgHnCC7ULLnoMlBPBn8ijXLV5Ndpsf3CZJ1S7QrubNFVPc72V-eNrD64vhM5Vbc6ndGoQZmmi6LgpcVaV2jnSJBKTvqFJBjfJkRN2aoppwAs=w245
  thumb:
---

Tämä leikki sopii parhaiten koirille, jotka osaavat jo useampia temppuja/käskyjä ja joille naksutinkoulutus on jo ennestään tuttua. Leikissä koiralle ei anneta mitään vihjeitä tiettyjen käytösten suorittamiseksi, vaan odotetaan koiran tarjoavan niitä oma-aloitteisesti.

Meillä tätä leikkiä ei tarvinnut Mikille mitenkään opettaa. Miki on aina niin läsnä, että kun otan vaan naksuttimen käteen ja muutamia nappuloita taskuun, niin se on aina heti valmiina tekemään ruuan toivossa :D

Aloitimme ensimmäisellä kerralla näin: otin naksuttimen ja nappuloita, joka itsessään viritti Mikin tiettyyn moodiin. Kävin nojatuoliin istumaan ja odotin että Miki tekee **ihan mitä tahansa** (sallittua). Miki kävi välittömästi istumaan eteeni, koska se on meillä usein aloitusasentona > istumisesta naks ja nami. Tässä kohtaa sanoin Mikille ”tee jotain muuta” vaikka tässä vaiheessa vihje ei Mikille mitään vielä tarkoittanutkaan. Kun istuminen ei tuottanut enää uutta naksautusta, niin Miki meni maahan > maahan menosta naks ja nami. Taas sanoin ”tee jotain muuta” ja palkkasin kun Miki teki jotain muuta.

Jokaisen naksautuksen+palkkion jälkeen sanoin aina ”tee jotain muuta” ja äkkiä Miki oivalsi tehtävän idean tai sitten turhautui kun samasta asiasta ei saanutkaan palkkiota ja yritti jotain muuta. Juuri sitä mitä halusinkin :)

Tälläinen leikki voi olla koiralle erittäin väsyttävää, joten kannattaa tarkkailla koiraa ettei se väsy liikaa. Mikiä on lähes mahdotonta väsyttää millään, joten annoin sen tarjota noin 20-25 erilaista toimintoa kun leikimme tätä ensimmäistä kertaa. Miki osaa noin 70 käskyä/temppua, joten tuo parikymmentä oli ihan sopivasti ensimmäiselle kerralle.

En tässä leikissä vaadi, että Miki suorittaa mitään tietynlaista käytöstä (siis en vaadi pilkuntarkkaa suoritusta, kun se vaikka pyörähtää lattialla ympäri), koska tarkoitus on nimenomaan saada Miki kokeilemaan ja tarjoamaan mitä tahansa. Tässä leikissä en kiellä Mikiä ollenkaan, mutta ei toivotut asiat, kuten haukkumisen tai ulvomisen jätän aina naksuttamatta.

Kun leikimme tätä, niin naksutan Mikille pienimmästäkin erilaisesta toiminnosta, kuten tassun nostamisesta, parin askeleen peruuttamisesta, lelun koskemisesta, lelun nostamisesta, huulten nuolemisesta ja muistakin pienistä asioista, jotka eivät välttämättä ole mitään opetettuja käskyjä. Miki tulee tarjonneeksi myös sellaisia toimintoja joita sille ei koskaan ole opetettu, kuten maassa kieriminen. Ihanaa :)
