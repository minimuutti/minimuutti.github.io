---
title: "Aktivointi"
layout: category
---

Koirat tarvitsevat fyysisten aktiviteettien lisäksi myös muita virikkeitä, jossa ne joutuvat käyttämään aivojaan.

Eräässä tutkimuksessa tutkittiin koiria, joista puolet suorittivat tehtäviä ansaitakseen niistä palkkion. Toinen puoli ryhmästä, verrokkiryhmä, sai samat palkkiot mutta ne eivät saaneet tilaisuutta työskennellä palkkioiden eteen. Lyhyesti sanottuna tutkimuksessa päästiin siihen tulokseen, että koirat jotka suorittivat tehtäviä palkkioiden eteen, olivat onnellisempia ja tyytyväisempiä kuin verrokkiryhmä.

Tutkimustulos vapaasti suomennettuna: *Tutkittavat koirat eivät innostuneet ainoastaan palkkion odotuksesta, vaan myös siitä, että he ymmärsivät voivansa vaikuttaa ympäristöönsä palkkion saamiseksi. Mahdollisuus ratkoa ongelmia, tehdä päätöksiä ja käyttää kognitiivisia kykyjään on tärkeää eläimelle ja sen hyvinvoinnille.*

Voit lukea tutkimuksesta lisää [täältä](http://www.companionanimalpsychology.com/2014/06/do-dogs-get-eureka-feeling.html?platform=hootsuite), artikkeli on englanninkielinen.

Tästä kategoriasta löydät paljon erilaisia haistelu- ja älytehtäviä, itsetehtyjä aktivointipelejä sekä muita aktivointi vinkkejä koiralle.

### Nenän käyttö ja etsiminen

Erilaiset etsimis- ja haistelutehtävät ovat hyviä keinoja aktivoida koiraa.

Mikäli koirasi ei ole ennen etsinyt mitään, niin kannattaa aloittaa helpoilla tehtävillä. Ensiksi kannattaa vain heittää muutama nami lattialle koiran eteen ja antaa koiralle käsky: etsi.

Tätä voi pikkuhiljaa vaikeuttaa heittämällä namit maahan ulkona (jossa on paljon muitakin hajuja) tai ruohikkoon tai villinä kasvavaan heinikkoon tai lumihankeen. Ulkona kannattaa aina olla varovainen, esim. villiintyneestä heinikosta ei voi aina tietää onko siellä jotain syötäväksi kelpaamatonta tai vaikka rikottu pullo. Kun Mikille heitetään nakin palasia pitkään ruohikkoon, niin annan sen ensin aina haistaa sitä nakkia, jotta sillä olisi tiedossa mitä sen pitää etsiä. Tällä pyrin välttämään sitä, ettei Miki etsisi ja söisi sieltä mitään sellaista mitä en halua sen syövän (esim. käytettyjä nenäliinoja tai muita "koirien herkkuja" joita en itse näe).

Koirille, jotka pitävät leluista ja leikkimisestä, voi myös piilottaa leluja jos ei halua piilottaa ruokaa. Miki ei paljoa leluista välitä (paitsi niistä, joiden sisällä on jotain syötävää), joten Mikille piilotetaan vain ruokaa.

Ja mikäli koirasi saa kulkea ilman hihnaa, niin metsälenkillä kannattaa vaikka pyytää etsimään piiloon mennyt henkilö.

Täältä löydät erilaisia etsimis- ja haistelutehtäviä, joita me Mikin kanssa teemme päivittäin.

### Pulmat ja ongelmien ratkominen

Koiralle järjestettyjen pulmien ja ongelmien ratkominen kuluttaa energiaa. Alta löydät vinkkejä myös erilaisista ongelmanratkomistehtävistä.

Koiraa ei pidä auttaa tehtävissä, koska koiran energia kuluu juuri siinä aivotyöskentelyssä ja samalla koiran itsetunto kasvaa, kun se onnistuu itse. Samasta syystä kannattaa aina aloittaa niin helpoista tehtävistä, että koira varmasti pystyy ratkaisemaan ne ilman apua. Itse kyllä kehun Mikiä, kun se pääsee uudessa tehtävässä oikeille jäljille, mutta muutoin Miki saa pähkäillä itse.

Koiraa tulee aina valvoa sen suorittaessa sille annettuja tehtäviä, jotta koira ei tulisi syöneeksi mitään syötäväksi kelpaamatonta tai loukkaisi itseään muuten. Ja tehtävissä kannattaa käyttää sellaisia materiaaleja, joissa ei ole myrkyllisiä kemikaaleja tai pieniä irtoilevia osasia.

Klikkaamalla kuvia saat auki tarkemmat tiedot ja kuvat kyseisestä tehtävästä.
