---
title: "Aktivointi"
layout: category
---

20 minuutin aktivointi vastaa noin kahden tunnin lenkkiä, joka pitäisi riittää väsyttämään useimmat koirat. Mikiä lenkitetään arkena noin 3 tuntia päivässä ja viikonloppuisin 3-4 tuntia päivässä. Lenkkien lisäksi Mikiä aktivoidaan noin 1–1,5 tuntia joka päivä. Syys-talvi-kevät kausilla Mikin kanssa käydään myös juoksemassa keskimäärin pari kertaa viikossa. Ja juoksemisella todella tarkoitan juoksemista, jossa Miki vetää valjaissa, enkä mitään hölkkää.

Edellinen koirakouluttajamme ei uskonut, että Miki on TODELLA energinen vaikka sitä vakuutin ennen ensimmäistä tapaamistamme. Kun kouluttaja tajusi miten energisen yksilön kanssa on tekemisissä, hän ehdotti että ennen harjoituksia kannattaa Mikille heittää muutama naminpalanen ruohikkoon etsittäväksi "se jos mikä väsyttää koiran kuin koiran". Toimii ehkä "normaalienergisillä" koirilla ja vielä ehkä ennemmin sellaisilla yksilöillä, jotka eivät ole tottuneet hajutyöskentelyyn tai eivät ole ennen saaneet etsiä ruokaansa.

Mikin päivittäisestä aktivoinnista noin 20 minuuttia on erilaisia ruuanetsimistehtäviä; esimerkiksi etsiminen ruohikosta, puusta, lumihangesta tai piilotettuna asunnosta, etsimistä sitä jostain väsäämästäni "laatikkoleikistä" (näistä lisää myöhemmin) tai kaupasta ostetuista aktivointilelusta. Voitte tästä helposti päätellä, ettei kouluttajan ehdottama muutaman namin etsiminen ruohikosta vaikuta suuntaan eikä toiseen.

### Nenän käyttö ja etsiminen

Erilaiset etsimis- ja haistelutehtävät ovat hyviä keinoja aktivoida koiraa.

Mikäli koirasi ei ole ennen etsinyt mitään, niin kannattaa aloittaa helpoilla tehtävillä. Ensiksi kannattaa vain heittää muutama nami lattialle koiran eteen ja antaa koiralle käsky: etsi.

Tätä voi pikkuhiljaa vaikeuttaa heittämällä namit maahan ulkona (jossa on paljon muitakin hajuja) tai ruohikkoon tai villinä kasvavaan heinikkoon tai lumihankeen. Ulkona kannattaa aina olla varovainen, esim. villiintyneestä heinikosta ei voi aina tietää onko siellä jotain syötäväksi kelpaamatonta tai vaikka rikottu pullo. Kun Mikille heitetään nakin palasia pitkään ruohikkoon, niin annan sen ensin aina haistaa sitä nakkia, jotta sillä olisi tiedossa mitä sen pitää etsiä. Tällä pyrin välttämään sitä, ettei Miki etsisi ja söisi sieltä mitään sellaista mitä en halua sen syövän (esim. käytettyjä nenäliinoja tai muita "koirien herkkuja" joita en itse näe).

Koirille jotka pitävät leluista ja leikkimisestä, voi myös piilottaa leluja jos ei halua piilottaa ruokaa. Miki ei paljoa leluista välitä (paitsi niistä, joiden sisällä on jotain syötävää), joten Mikille piilotetaan vain ruokaa.

Ja mikäli koirasi saa kulkea ilman hihnaa, niin metsälenkillä kannattaa vaikka pyytää etsimään piiloon mennyt henkilö.

Täältä löydät erilaisia etsimis- ja haistelutehtäviä, joita me Mikin kanssa teemme päivittäin. Kuivilla nameilla näissä tarkoitan esim. nappuloita tai muita sellaisia kiinteitä nameja, jotka eivät hajoa tai muussaannu litistettäessä (eli ei esim. nakkeja/juustoa/tuoretta lihaa/kinkkua).

### Pulmat ja ongelmien ratkominen

Koiralle järjestettyjen pulmien ja ongelmien ratkominen kuluttaa energiaa. Alta löydät vinkkejä myös erilaisista ongelmanratkomistehtävistä.

Koiraa ei pidä auttaa tehtävissä, koska koiran energia kuluu juuri siinä aivotyöskentelyssä. Itse kyllä kehun Mikiä, kun se pääsee uudessa tehtävässä oikeille jäljille, mutta muutoin Miki saa pähkäillä itse.

Koiraa kannattaa aina valvoa sen suorittaessa sille annettuja tehtäviä, jotta koira ei tulisi syöneeksi mitään syötäväksi kelpaamatonta tai loukkaisi itseään muuten. Ja tehtävissä kannattaa käyttää sellaisia materiaaleja joissa ei ole myrkyllisiä kemikaaleja tai pieniä irtoilevia osasia.

Klikkaamalla kuvia saat auki tarkemmat tiedot ja kuvat kyseisestä tehtävästä.
