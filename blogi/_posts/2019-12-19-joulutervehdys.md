---
title: "Joulutervehdys"
layout: article
image:
  feature:
  teaser: https://b2.minimuutti.com/file/minimuutti-com/blogi/joulumiki-245px.jpg
  thumb:
---

Minimuutti toivottaa kaikille rauhallista joulunaikaa ja muistuttaa hyväntekeväisyyden tärkeydestä.

##### Auta omalla tavallasi

Huono-osaiset ihmiset, kodittomat lemmikit sekä villieläimet tarvitsevat apua.

Hyväntekeväisyys ei aina tarkoita sitä että kaivat rahaa kukkarostasi, vaan vaihtoehtoja tehdä hyväntekeväisyyttä löytyy lähes rajattomasti.

Itse en ole sellaista tyyppiä, että lahjoittaisin omaa rahaa hyväntekeväisyyteen. Haluan kuitenkin tehdä hyväntekeväisyyttä ja auttaa sekä eläimiä että ihmisiä. Olen aina ollut kova tekemään töitä. Olen luonteeltani työteliäs ja ahkera, melkeinpä voisi sanoa, että en osaa olla tekemättä mitään, aina on joku projekti meneillään.

Niinpä itse päädyin siihen, että lahjoitan omaa työpanostani ja pidän rahat tililläni :) Tiedän, ei sovi kaikille, mutta sopii parhaiten minulle.

##### Pienikin panostus auttaa

Muista, että lahjoituksen ei tarvise olla suuri ja pienikin apu auttaa. Suomen kissakriisin vuoksi suomessa hylätään vuosittain yli 20000 kissaa ja määrät ovat rajussa kasvussa. Jos kaapissasi lojuu vaikkapa kissanruokaa joka ei omalle kissallesi kelpaa, niin vie ne lähimpään eläinsuojeluyhdistykseen. Kissanruualle on suuri tarve.

##### Käytä omia vahvuuksiasi

Jos et ole rahanlahjoittaja kuten en minäkään, niin hyväntekeväisyystapaa tai -kohdetta miettiessä kannattaa ensin miettiä omia vahvuuksiaan. Kaikilla ei ole mahdollisuutta mennä "paikanpäälle" auttamaan tai tekemään tiettyä työtä tiettyyn aikaan ja sen vuoksi järjestöiltä kannattaa kysyä minkälaista apua he tarvitsevat.

Jos olet hyvä leipomaan tai tekemään jotain muuta myytäväksi kelpaavaa, niin sitä kannattaa ehdottomasti hyödyntää. Jotkut järjestöt tarvitsevat myytävää tavaraa ja leivonnaisia esim. messuille ja muihin tapahtumiin. Vaihtoehtoisesti voit myydä itsetekemiäsi käsitöitä tuttavillesi tai vaikkapa työpaikallasi ja lahjoittaa saamasi myyntituotot. Vinkki: ennen joulua käsin tehdyt neuletyöt, leivonnaiset, joulukortit jne. menevät kuumille kiville (varsinkin jos ilmoitat lahjoittavasi tuotot hyväntekeväisyyteen).

Kerää pulloja ja tölkkejä. Suurinosa koiranulkoiluttajista varmaan näkee lenkeillä tyhjiä pulloja ja tölkkejä kävelyteiden varsilla. Kerää pullot ja tölkit talteen ja lahjoita panttitulot. Meidän lähikaupassa on pullopalautusautomaatin vieressä vieläpä erillinen lahjoituslokerikko eri hyväntekeväisyysjärjestöille, jonne pullopalautuskuitit voi suoraan laittaa. (Vinkki: jos et halua näyttää kassialmalta koiralenkillä, niin kannattaa lähteä lenkeille pienen olkalaukun kera.)

Pese naapurin ikkunat, leikkaa nurmikko tai tee lumityöt pientä korvausta vastaan. Saat vielä ilmaisen kuntoilun kaupan päälle.

Ilmoittaudu lipaskerääjäksi. Keräyspaikan saa jossakin määrin valita itse tai ainakin saa valita vaihtoehdoista parhaiten itsellesi sopivan.

Vastaa netissä kuluttajille suunnattuihin kyselytutkimuksiin ja lahjoita niistä saadut rahat. Palkkiot ovat pieniä, mutta sekin on enemmän kuin ei mitään. Suomen eläinsuojeluyhdistyksellä on myös oma kyselypaneeli, SEY paneeli. Siellä vastataan ihan tavallisiin kuluttajakyselyihin, mutta palkkiot menevät suoraan eläinsuojelutyöhön. Kyselyihin vastataan nettilomakkeella ja voit vastata juuri silloin kun sinulle sopii. Palkkiot vaihtelevat kymmenestä sentistä muutamaan euroon per kysely.

Anna aineeton lahja. Jos et keksi kaverille sopivaa (joulu)lahjaa, niin tee lahjarahalla lahjoitus hyväntekeväisyyteen.

Tässä joitain vaihtoehtoja:

* [Suomen eläinsuojeluyhdistys, SEY](https://www.sey.fi/lahjoitusverkkokauppa)
* [Suomen luonnonsuojeluliitto](https://www.sll.fi/tule-mukaan/lahjoita)
* [WWF](https://wwf.fi/lahjoita/tee-kertalahjoitus/)
* [Luontoliitto](http://www.luontoliitto.fi/luontoliitto/tue-toimintaamme-lahjoita)
* [Animalia](https://animalia.fi/lahjoita/)

Mikäli haluat tukea minimuutti.comin toimintaa niin lahjoitusvaihtoehdot löytyvät [täältä](https://minimuutti.com/info/).

##### Allekirjoittaneen hyväntekeväisyys vuonna 2019

Tänä vuonna onnistuin neulomaan 48 paria lasten villasukkia. Tarjosin sukkia SEY:lle myytäväksi, mutta minun paikkakunnalla ei ollut mitään sellaista tapahtumaa tulossa, johon olisivat halunneet sukat myyntiin. Lahjoitin sukat Pelastusarmeijan joulupataan vähävaraisten iloksi. Langat sukkiin olin saanut osittain lahjoituksena, kiitos lahjoittajalle :)

![](https://b2.minimuutti.com/file/minimuutti-com/blogi/DSC02790-800px.jpg)

Valmistin 29 kpl [fleecemattoja](https://minimuutti.com/aktivointi/fleecematto/), jotka myin työpaikallani. Mattojen tekemiseen kului noin 290 tuntia ja lahjoitettavaa kertyi 275 euroa materiaalikulujen jälkeen. Lahjoitin rahat SEY:lle.

![](https://b2.minimuutti.com/file/minimuutti-com/blogi/fleecematot-800px.jpg)

Keräsin koiralenkeillä pulloja ja tölkkejä, joiden pantit lahjoitin myös SEY:lle - tarkkaa summaa en tiedä, joitain kymppejä.

Tein SEY paneelin kyselytutkimuksia, lahjoitussumma ei ole tiedossa.

Yksi aineeton lahja tavaralahjan sijaan, 50 euron lahjoitus SEY:lle.

Säästöpossun sisältö tyhjeni kuitenkin SEY:n keräyslippaaseen, vaikken yleensä rahaa lahjoitakaan. Possun sisältö oli muutamia euroja :D

##### Uusi vuosi ja uudet kujeet

Uudenvuodenaatto on jo nurkan takana, joten jos koirasi pelkää ilotulitusta niin kannattaa lukea myös [tämä](https://minimuutti.com/blogi/uudenvuoden-ilotulitukset/) postaus.

Minimuutti toivottaa kaikille oikein antoisaa vuotta 2020 ja muistakaa tehdä hyvää!

![](https://b2.minimuutti.com/file/minimuutti-com/blogi/joulumiki-800px.jpg)

21.12.2019