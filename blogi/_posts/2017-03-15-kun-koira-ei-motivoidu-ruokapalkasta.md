---
title: "Kun koira ei motivoidu ruokapalkasta"
layout: article
image:
  feature:
  teaser: https://b2.minimuutti.com/file/minimuutti-com/blogi/DS49060_-245px.jpg
  thumb:
---

Tässä artikkelissa käyn läpi koirien motivaatiota ruokaan, sekä sitä, miten motivaatiota voi lisätä.

Esitellessäni kehittelemiäni aktivointikeinoja tai nettisivujani, tuttavani ovat useasti kiinnittäneet huomiota siihen, kuinka motivoitunut Miki on tekemään töitä ruokansa eteen. Moni on myös kertonut minulle, ettei heidän koiransa motivoidu ruuasta ollenkaan, joka voi kyllä pitää paikkaansa, mutta vain osittain. Käyn tässä artikkelissa läpi erilaisia syitä siihen, miksi koira ei näytä motivoituvan ruuasta, sekä sitä, miten koiran motivaatiota ruokaan voi lisätä.

Me ihmiset näemme koiramme motivaation ruokaan eri tavoin. Jos lähdetään ajattelemaan tätä ihan alusta, niin jokaisen koiran on syötävä pysyäkseen hengissä. Tästä voidaan tehdä nopea tulkinta, että jokainen terve koira on motivoitunut ruuasta.

Jotkut koirat paastoavat säännöllisin väliajoin, mutteivät koko elämäänsä. Jos koirasi syö huonosti, niin käynti eläinlääkärissä voi olla paikallaan mahdollisten sairauksien poissulkemiseksi. Varsinkin, jos ruokahalu on yhtäkkiä vähentynyt ilman että koiran ruokavaliota on muutettu. Jos koira on terve, eikä ruoka silti maistu, niin tämä artikkeli on juuri sinua varten.

### Onko koirasi nälkäinen?

Kuvittele itsesi lempiravintolaasi. Olet juuri syönyt kolmen ruokalajin aterian viineineen ja jälkiruokineen ja olosi on vähintäänkin kylläinen. Söisitkö tässä vaiheessa lautasellisen makaroonilaatikkoa? Entä siinä tapauksessa, että sinun pitäisi vielä tehdä työtä tuon makaroonilaatikon eteen, vaikkapa tiskata koko seurueesi astiat? Melkeinpä uskallan sanoa, ettet haluisi sitä.

Jos koirasi ei ole nälkäinen, niin se voi olla yksi syy siihen, ettei se halua syödä. Se voi haluta maistaa muttei syö kuppiaan tyhjäksi. Ihmisen silmään tämä saattaa näyttää siltä, ettei koiralla ole ruokahalua.

Kun koulutat koiraasi, niin se kannattaa tehdä aina ja vain silloin, kun koirasi on nälkäinen, eli yleensä lenkin jälkeen ja ennen kuin koira saa ruokansa. Jos koirasi on oikeasti nälkäinen, se on yleensä valmis tekemään pyydettyjä asioita, koska se saa sinulta palkaksi juuri sitä, mitä se sillä hetkellä eniten tarvitsee, ruokaa.

![](https://b2.minimuutti.com/file/minimuutti-com/blogi/DSC27282_2-800px.jpg)

Aterioiden jälkeen koiraa ei kannata kouluttaa. Koira on silloin kylläinen ja väsynyt ja jos silloin yrität kouluttaa sitä, niin sille muodostuu mielikuva siitä, ettei omistaja koskaan tarjoa sille sellaista mitä se haluaa, joten eipä kannata nähdä vaivaa.

![](https://b2.minimuutti.com/file/minimuutti-com/blogi/DSC32330-800px.jpg)

### Sittenkin motivaatiota ruokaa kohtaan?

Monella koiranomistajalla on vaikeuksia sanoa koiralleen ei. Moni meistä, sen enempää miettimättä, antaa koiralleen maistiaisia omalta lautaseltaan, varsinkin jos koira kerjää ja kuolaa ruokapöydän vieressä.

Jos koira kerjää maistiaisia lautaseltasi, on se motivoitunut ruuasta, vaikka omistajan silmään asia saattaa näyttää täysin erilaiselta, kun kuivaruokanappulat eivät häviäkään kupista. Kerjääminen on nimenomaan motivaatiota, jolloin kannattaakin miettiä, löytyisikö syy huonoon ruokahaluun joko välipalojen määrästä tai koiralle tarjottavan ruuan laadusta.

![](https://b2.minimuutti.com/file/minimuutti-com/blogi/DS49060-800px.jpg)

![](https://b2.minimuutti.com/file/minimuutti-com/blogi/DS49057-800px.jpg)

*Oi mitä ihanaa sulla on siinä lautasella?*

### Mitä koiranruoka sitten oikein sisältää?

Tässä on syytä pysähtyä miettimään, mitä koirillemme oikein syötämme. Ruokakaupoissa myytävät koirien ruuat tehdään halvalla, joten niissä käytetään mahdollisimman halpoja ainesosia. Tämän seurauksena niissä on yleensä täyteaineena mm. vehnää, maissia ja perunaa, joilla ei ole koirille mitään ravintoarvoa. Suosittelen lämpimästi vaihtamaan ruokakaupasta ostamasi koiranruuan sellaiseen, mikä on ostettu lemmikkieläinliikkeestä.

Koiran ruuan tulisi pääsääntöisesti koostua eläinproteiineista sekä vihanneksista, mutta pienestä määrästä riisiä tai kauraa ei ole mitään haittaa. Muistan jostain lukeneeni, että silloin, kun koiranruuan ainesosaluettelossa vähintään neljä ensimmäistä ainesta ovat lihaa/kanaa/kalaa/kananmunaa, niin ruoka on tällöin melko varmasti laadukasta.

Sama asia on koirien koulutuspalkkioksi suunnitelluissa herkuissa. Valitettavasti yleensä ne pienet luun muotoiset pehmeät ja kätevät koulutusnamit koostuvat pääsääntöisesti viljoista, vaikka purkin kyljessä saattaa komeilla sanat: "kanan makuinen tai pihvin makuinen". Näistä herkuista kuitenkin jopa 80-90% voi olla vehnää, maissia ja/tai riisiä, joten koulutuspalkkioidenkin ainesosaluetteloita kannattaa vilkaista. Uutta asiaa koulutettaessa kannattaakin antaa koiralle ihan oikeaa lihaa, esimerkiksi keitettyä kanaa tai vaikkapa juustoa. Kun palkkio on hyvä, niin sen eteen koira on valmis näkemään vaivaa. Tällöin koira motivoituu koulutukseen ihan eri tavalla ja odottaa tulevia kertoja innolla.

Kun Miki oli pentu, niin syötimme sille kasvattajan valitsemaa penturuokaa, eli Nutra Nuggetsia. Miki ei pitänyt tästä ruuasta ollenkaan, vaikka se syntyikin valmiiksi nälkäisenä. Katsoin tuotteen valmistusaineluetteloa, joka alkaa näin: Kanajauho, jauhettu maissi... ja heti löytyikin syy, miksei ruoka kelvannut - se koostui suureltaosin maissista, vaikka valmistaja mainostaa tuotetta premium-tuotteena. Kun vaihdoimme ruuan toiseen merkkiin (Orijen), niin siitä lähtien ruoka on kelvannut aina ja Miki on syönyt tätä samaa ruokaa yhtäjaksoisesti nyt jo 4 vuotta. Edelleen se on aina yhtä innostunut ja kiitollinen saadessaan sitä.

Jos kiinnostuksesi koirasi ruuan sisällöstä heräsi, niin osoitteesta: [www.reviews.com/dog-food](http://www.reviews.com/dog-food/) löytyy luotettava ja yksityiskohtainen koiranruokaa käsittelevä tutkimus, jossa on testattu yli 2200 koiranruokaa. Tutkimus on englanninkielinen, mutta heti tuosta sivun alusta löytyy koiranruokien top 10 lista, josta voit helposti tarkistaa, löytyykö koirallesi tarjoama ruoka näiden joukosta. Tutkimuksessa on hyvin tarkasti eritelty mitkä koirille myytävät ruuat eivät välttämättä ole hyviä ja miksi, sekä mihin asioihin ruuassa kannattaa kiinnittää huomiota.

Arvostan sitä, jos haet koirasi ruokapakkauksen ja katsot mitä koirallesi tarjoama ruoka sisältää ja mistä ainesosista se on tehty.

![](https://b2.minimuutti.com/file/minimuutti-com/blogi/DS49076-800px.jpg)

*Älä huoli, Miki ei saanut tätä kaikkea kerralla, vaikka varmaan olisi ne syönyt jos olisi annettu :D*

### Nosta ruuan arvoa - mikään ei tule ilmaiseksi

Koiralle on hyvä opettaa heti pennusta alkaen, ettei mikään tule ilmaiseksi. Tämän tavan voi ottaa käyttöön vanhemmallakin koiralla, mutta tällöin asian sisäistäminen saattaa viedä koiralta hieman pidemmän ajan.

Kuvittele, että olet voittanut lotossa päävoiton. Sinun ei enää koskaan tarvitse mennä töihin ja voit täyttää jääkaappisi juuri sellaisella ruualla kuin haluat tai halutessasi voit joka päivä koko loppuelämäsi ajan käydä ravintolassa syömässä. Jos olisit hienoissa vaatteissa menossa lempiravintolaasi syömään ja joku kadulla vastaantuleva henkilö tarjoaisi sinulle lautasellista makaroonilaatikkoa kolmen tunnin ruumiillista työtä vastaan, niin kuinka todennäköisesti valitsisit työnteon ja makaroonilaatikon etkä lempiravintolaasi? Sitten taas, jos olisit elänyt koko elämäsi kädestä suuhun, etkä koskaan tietäisi, milloin saat seuraavan kerran ruokaa vai joudutko taas menemään nälkäisenä nukkumaan, niin tuo muutaman tunnin työ lämmintä ruokaa vastaan ei varmasti enää kuulostaisikaan yhtään hullummalta vaihtoehdolta.

Jos siis koirallasi on ilmainen buffetti kellon ympäri, eli sen kupissa on jatkuvasti ruokaa, niin koira ei todennäköisesti ole valmis tekemään mitään ruokansa eteen, saahan se sitä aina "ilmaiseksi" ja niin paljon kuin jaksaa syödä. Tästä kannattaa opetella pois niin, että annat koiralle normaalin määrän ruokaa ja annat sen syödä sitä niin kauan, kuin se yhtäjaksoisesti syö (max 15 minuuttia). Jos koira lopettaa syömisen niin, että kupissa on vielä ruokaa jäljellä, ota kuppi pois koiralta ja anna seuraavana ruoka-aikana taas normaali määrä, huolimatta siitä, että koiraltasi jäi edelliseltä kerralta ruokaa syömättä. Koirasi oppii nopeasti, että jos se ei syö sitä mitä on tarjolla, niin ruoka viedään pois. Näin ruuan arvo kasvaa koiran silmissä ja jatkossa se todennäköisesti syö sen mitä sille annetaan. Miki arvostaa ruokaansa niin paljon, että vaikka sille syöttäisi pelkkiä kiviä niin se silti nuolisi kuppinsa puhtaaksi :D

On myös hyvä huomioida, että jos koirasi jättää kuivaruokanappulat syömättä ja se saa sitten jääkaapista makaroonilaatikkoa tai grillattua kanaa tilalle, niin tällöin tulet tahtomattasi opettaneeksi koirallesi sen, että syömättä jättämällä saa aina jotain parempaa. (Ja kyse ei välttämättä ole toisen ruuan paremmasta mausta tai ravintosisällöstä, vaan ruuan arvosta koiran silmissä.)

Aina, kun koiralle on antamassa ruokaa/herkkuja/lelun/jotain muuta, niin koiraa voi ensin pyytää tekemään jonkin sille opetetun käytöksen, vaikkapa pyytää koiraa istumaan. Jos se ei tottele, niin vie ruoka/lelu takaisin kaappiin ja jätä koira ihmettelemään mitä oikein tapahtui. Tee omia asioitasi vaikkapa 5-15 minuuttia ja kokeile uudestaan. Tällä kerralla koira todennäköisesti istuu, jos tarjoamasi palkkio on tavoittelemisen arvoinen. Tässä kohtaa on hyvä pitää mielessä, että pyytää koiralta vain sellaista käytöstä, minkä se 100% varmuudella osaa. Kun koira joutuu näkemään vaivaa haluamansa asian eteen, niin se näkee palkkionsa aivan uudessa valossa ja arvostaa sitä enemmän. 

Miki on oppinut tämän ja aina, kun sen ruoka-aika tai herkkuhetki on käsillä, niin se käy jo valmiiksi istumaan tai maahan tilanteesta riippuen :) Tässä kohtaa voit itse päättää haluatko, että koira tekee aina samalla lailla, vaikkapa istuu ja odottaa, vai haluatko, että se tekee pyynnöstäsi jotain muuta sille opetettua. 

![](https://b2.minimuutti.com/file/minimuutti-com/blogi/DSC09041-800px.jpg)

Jos koira saa kaiken tarvitsemansa hopealautaselta, niin se ei todennäköisesti arvosta saamaansa. Kun koira joutuu tekemään työtä ruokansa eteen, niin ruuan arvo kohoaa sen silmissä. Kumpaa itse pitäisit arvokkaampana, itse neulomaasi villapaitaa vai sellaista, minkä olet ostanut alennusmyynnistä kympillä? Veikkaan, että tuo itse tehty olisi mielestäsi arvokkaampi - olethan käyttänyt siihen aikaasi useita päiviä ja nähnyt hirveästi vaivaa sen eteen.

### Testaa koiraasi ja selvitä mistä se motivoituu eniten

Fakta on se, että jokaisen koiran pitää syödä pysyäkseen hengissä. Kaikkia koiria ruoka ei motivoi yhtä paljon ja tämä yleensä vaihtelee koiran rodusta riippuen. Koiran kouluttamisen kannalta jokaisen kannattaa testata omaa koiraansa ja tärkeintä onkin löytää se asia, joka motivoi sitä parhaiten. Yksi koira palkkaantuu ruuasta, toinen leikistä, kolmas rapsutuksista, neljäs saattaa palkkantua pelkistä kehuista ja viides vaikkapa näistä kaikista - tai ihan jostain muusta :)

Jos et ole varma mikä motivoi koiraasi eniten, kannattaa tehdä tällainen testi. Jokainen meistä varmaan tunnistaa koirastaan sen ilmeen, kun se odottaa saavansa jotain. Kun Miki suorittaa pyytämäni toiminnon ja saa siitä palkaksi vain kehun tai rapsutuksia, niin tällöin Mikille tulee se ilme, että se odottaa jotain =ruokapalkkaa. Sen koko olemus sanoo "Haloo, tein juuri jotain mistä odotan palkkaa" ja se katsoo vuorotellen silmiini ja kättäni odottaen sen menevän taskuun, jossa pidän koulutuspalkkaa. Välillä se myös näyttää ihan suoraan pettyneeltä, jos ruokapalkkaa ei tule.

![](https://b2.minimuutti.com/file/minimuutti-com/blogi/DSC42110-500px.jpg)

![](https://b2.minimuutti.com/file/minimuutti-com/blogi/DSC42111-500px.jpg)

![](https://b2.minimuutti.com/file/minimuutti-com/blogi/DSC48620-800px.jpg)

*Mikä pettymys! Missä on palkkioni?*

Aloita sillä, että pyydät koiraasi tekemään jokin asian minkä se varmasti osaa ja kehu sitä. Jos se katsoo sinua odottavaisesti (tai pettyneesti) niin se ei varmastikaan palkkautunut noista kehuista, vaan edelleen odottaa palkkiotaan. Seuraavaksi voit koittaa rapsuttaa sitä palkkioksi. Jos se edelleen odottaa, niin kokeile seuraavaksi lelupalkkaa. Jos se vieläkin näyttää odottavaiselta (kuten Miki), niin se varmasti odottaa palkkioksi ruokaa tai jotain muuta, kuin mitä sille on jo tarjottu. Moni koira, kuten myös Miki, palkkaantuu hyvin myös "vapaa" vihjeestä, eli mahdollisuudesta mennä leikkimään/haistelemaan/jättämään hajumerkkejä/jne.

Miki on hauska, kun välillä testailen sen palkkautumista. Siitä näkee kilometrin päähän kuinka se käy mielessään läpi, että rapsuta nyt äkkiä, jotta päästään asiaan (ruokapalkkaan) :D

Toisinaan Miki palkkaantuu myös huomiosta ja rapsutuksista, mm. silloin, kun tulen töistä kotiin, mutta kehuista se ei ole palkkaantunut koskaan. Se pitää kehuja vain merkkinä oikeasta käytöksestä, josta odottaa ruokaa palkaksi. Lelupalkan tai kehujen eteen se ei ole valmis tekemään paljoakaan, mutta yhden kuivaruokanappulan vuoksi se olisi valmis kävelemään vaikka maailman ympäri.

Tärkeintä on siis löytää sellainen asia, joka motivoi koiraasi. Se voi olla ruokapalkka tai leikki tai ihan jotain muuta. On myös tärkeää varmistaa, että koirasi saa maukasta ja ravitsevaa ruokaa. Sellaista, jonka eteen kannattaa tehdä töitä.

15.3.2017