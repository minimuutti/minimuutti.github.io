---
title: "Säännöt"
layout: article
image:
  feature:
  teaser: https://b2.minimuutti.com/blogi/DSC01782_halodevl3-245px.jpg
  thumb:
---

Säännöt voi kuulostaa tylsälle, mutta ne ovat välttämättömiä sujuvan yhteiselon kannalta.

#### Kieltäminen

Kun puhutaan säännöistä, se saattaa herättää joissakin ajatuksia koiran rankaisemista silloin, kun se käyttäytyy väärin. Siitä tässä artikkelissa ei ole kyse.

Päin vastoin, kyse on siitä, että kun säännöt on kerran luotu ja niissä pitäydytään, niin koira tietää mikä on oikein (koira saa haluamansa asian ja kaikilla on mukava olla) ja mikä on väärin (koira ei saa haluamaansa asiaa).

Moni ajattelee, että eihän tuota hellyyttävää karvapalloa voi kieltää. Kieltämistä kannattaakin yleensä välttää, koska kieltämällä koira ei opi juuri mitään, jos kukaan ei opeta sille mikä on oikea tapa.

Kuvitellaanpa tällainen skenaario. Henkilö menee ensimmäistä päivää uuteen työpaikkaan punaisessa paidassa ja saa uudelta pomolta heti kättelyssä puhuttelun, että työpaikalle ei saa tulla punaisessa paidassa. Seuraavana päivänä hän menee keltaisessa paidassa, mutta saa taas saman puhuttelun, koska työpaikalle ei saa tulla keltaisessa paidassa. Tässä kohdin hän miettii mitähän sitten pukisi päälleen ja lähtee töihin sinisessä paidassa. Sinisetkään paidat eivät ole sallittuja, koska hän joutuu taas puhutteluun. Kaikki ymmärtävät tässä vaiheessa, että ennen ensimmäistä työpäivää olisi ollut reilua kertoa työntekijälle, että työpaikalla saa käyttää vaikkapa vain valkoista paitaa. Kieltäminen ei johtanut toivottuun lopputulokseen, koska siitä ei oppinut juuri mitään ja työntekijäkin vain turhautui.

Kieltämisessä on muutenkin ongelmana se, että yleensä ihminen kieltää koiraa jälkikäteen, eikä juuri sillä hetkellä, kuin koira on tekemässä väärin. Klassinen esimerkki tästä on se, kun koira on tehnyt tuhojaan sillä välin kun omistaja on ollut pois ja omistaja kieltää koiraa vasta siinä vaiheessa, kun hän palaa takaisin kotiin.

Jos koiraa kielletään milloin tahansa muulloin, kuin juuri sillä hetkellä, kun väärää käytöstä tapahtuu, niin koira ei osaa yhdistää kieltoa siihen mitä aikaisemmin on tapahtunut, eikä ymmärrä mistä sitä torutaan.

![](https://b2.minimuutti.com/blogi/20140608_090105_fi-800px.jpg)

#### Sääntöjen luominen

Perussäännöt pitää luoda niin helpoiksi ja selkeiksi, että jokainen perheenjäsen tietää ne.

Sääntöjen luomisessa kannattaa kiinnittää eniten huomiota siihen, että palkitsee koiraa toivotusta käytöksestä. Näin koira oppii että käytöksellä X saan haluamani asian ja käytöksellä Y en saa haluamaani asiaa. Näin toimiessa sääntöjä ei tarvitse mitenkään erikseen opettaa.

Jos kuitenkin haluat kouluttamalla luoda sääntöjä tiettyyn tilanteeseen, niin ne kannattaa luoda silloin, kun olet itse hyvällä tuulella ja sinulla on aikaa odottaa koiralta oikeaa käytöstä. Lisäksi kannattaa valita hetki, kun koirasi on mahdollisimman rauhallinen. Jos koira on kierroksilla, niin se ei pysty tallentamaan uusia asioita. Tapoja opettaa asioita on yhtä monta kuin opettajiakin, mutta muista, että opetettavien asioiden tulee olla koiralle selkeitä.

Mieti aina ensin, minkälaisen säännön haluat luoda (miltä valmis lopputulos näyttää). Itse olen luonut kymmeniä sääntöjä ja itseasiassa niistä oli vaikea miettiä tähän esimerkkejä, koska ne toimivat meillä niin automaatiolla, ettei niitä tarvitse koskaan erikseen ajatella.

Mutta tässä muutama esimerkki:

- Kaikkea meillä kotona saa haistaa, mutta mitään ei saa ottaa tai maistaa ilman lupaa
- Mikin tulee istua, kun laitan sille pannan kaulaan
- Minä olen se, joka menee ensimmäisenä tuulikaappiin, kun olemme lähdössä ulos ja Miki seuraa perässä (näin Miki menee jo valmiiksi seuraamismoodiin lenkkiä varten)
- Mikin tulee istua tuulikaapissa, ennen kuin ulko-ovi aukeaa
- Avonainen ulko-ovi ei tarkoita, että siitä pitää sännätä ulos. Kun Miki pysyy sisällä niin se palkitaan siitä.
- Ruuan kerjääminen on varma tapa jäädä ilman ja kerjäämättömyys palkitaan
- Vinkuminen ja haukkuminen ovat varmoja tapoja jäädä ilman ruokaa ja huomiota
- Vieraita tervehditään kaikki tassut maassa. Pentuna Miki hyppi ihmisiä vasten tervehtiessään heitä, mutta kun se käytös jätettiin huomiotta, niin nyt tassut pysyvät maassa

Kun leikkasin fleeceä [hyväntekeväisyys fleecemattoja](https://minimuutti.com/blogi/joulutervehdys/) varten, niin Miki halusi osallistua ja seurata mitä minä teen. En kuitenkaan halunnut, että Miki tulee kävelemään kankaan päälle jota leikkasin. Siispä loin säännön, että kun kangas on lattialla, ei huoneeseen saa tulla.

Alla on vielä pari kuvaa, kun Miki hienosti noudattaa sääntöä ja seuraa tapahtumia ovelta.

![](https://b2.minimuutti.com/blogi/rules1.jpg)

#### Luo koiralle aina mahdollisuudet onnistua

Ajattele aina ensin, minkälaisen käytösmallin haluat luoda. Yritä ajatella sitä myös koirasi näkökulmasta ja yritä järjestää koiralle sellaisia tilanteita, joissa se onnistuu, eikä epäonnistu.

Jos koiralle ei vaikkapa ole vielä opetettu sitä, että ihmisten lautaselta ei saa varastaa ruokaa, niin pidä huoli siitä, ettei koiran ulottuville jää vartioimatonta ruokaa, kunnes asia on opetettu koirallesi. Tai jos opetat koiraasi ohittamaan lattialla olevaa ruokaa, niin lattialle kannattaa laittaa jotain vähempiarvoista ruokaa, joka on suht helppoa ohittaa.

Tai jos vaikka haluat, että koirasi istuu eteisessä, kun olette lähdössä ulos, niin eteisen lattialle ei kannatta laittaa muovipiikkistä kuramattoa, koska sellaisen päällä ei varmaan ole mukavaa istua.

Toisinpäin ajateltuna, jos tiedät, että koirasi ei sillä hetkellä "ole kuulolla", koira on vaikkapa keskittynyt pureksimaan herkkuluuta, niin koiraa ei kannata sillä hetkellä pyytää tekemään vaikkapa jotain opettamaasi temppua. Jos tiedät, ettei koirasi aio totella, vaan se on keskittynyt herkutteluun, niin parempi olla sillä hetkellä pyytämättä mitään, ettei tule vahvistaneeksi tottelemattomuutta.


#### Palkitse vain oikeasta käytöksestä

Tässä kohtaa moni ajattelee otsikosta, että miten tyhmä otsikko, tietenkin palkitsen vain hyvää käytöstä. Mutta. Koirat palkkaantuvat niin monista asioista, että vaikka itse luulet toruvasi koiraa tms. niin koirasi saattaa myös palkkaantua siitä ja jos näin on, niin se takuuvarmasti tarjoaa huonoa käytöstä myös seuraavilla kerroilla.

Moni ei tule ajatelleeksi sitä, miten paljon koirat pitävät huomiosta, oli se sitten hyvää tai huonoa huomiota. Vähän kuin julkisuus, julkisuus on aina julkisuutta, oli se sitten hyvää tai huonoa.

Moni koira saattaa palkkaantua torumisesta tai vaikkapa vihaisesta vilkaisusta, jolla ihminen yrittää saada koiraa lopettamaan mitä ikinä se onkaan tekemässä. Koira ajattelee ennemmin niin, että "jee, tätä teen jatkossakin, koska näin saan omistajalta paljon lisää huomiota".

Kun koira käyttäytyy ei-toivotulla tavalla, niin ihmisten on yleensä todella vaikea olla huomioimatta koiraa. Ihmisillä on geeneissä se, että kun jotain tapahtuu, niin käännämme siihen heti refleksin omaisesti katseemme. Eli vaikka vaan se, että vilkaiset mitä koirasi tekee, niin saattaa olla koirallesi palkkio, koska se saa huomiota ja olet juuri tahattomasti palkinnut sitä.

Toinen vaaranpaikka on palkita koiraa vähemmänhuonosta käytöksestä. Esim. jos koirasi yleensä haukkuu ohikulkijoille ja ravaa aidanviertä edestakaisin, niin vähemmänhuono käytös voisi olla esimerkiksi vain muutama haukahdus koiran pysyessä kuistilla. Joten ole tarkkana, että palkitset koiraa vain oikeasta käytöksestä.

Koirat ovat mestareita takaperin ketjutuksessa ja sen vuoksi sitä käytetään paljon koirien koulutuksessa. Varoituksen sana, koska se toimii erinomaisesti myös ei-toivotussa käytöksessä. Jos koiraa palkitaan liian pian huonon käytöksen jälkeen (heti kun koira lopettaa haukkumisen) niin se ketjuttaa mielessään esim. "haukkuminen+hiljeneminen tehtynä peräkkäin = palkkio", eikä niin kuin ihminen haluaa; hiljaa oleminen = palkkio.

#### Saako koirasi tarpeeksi huomiota?

Saako koirasi tarpeeksi huomiota silloin, kun se käyttäytyy hyvin, vai käyttäytyykö se huonosti vain saadakseen lisää huomiota?

Otetaan esimerkiksi kuvitteellinen koira, jolla on aina tapana riehua kotona. Joku perheenjäsen yrittää aina kieltää koiraa kun se riehuu ja koira palkkaantuu siitä, koska se saa paljon huomiota kyseiseltä henkilöltä. Kun koira vihdoin väsyy riehumiseen ja käy makoilemaan, niin ihminen saattaa ajatella, että "onneksi se vihdoin väsyi, toivottavasti se käy nyt nukkumaan niin on edes hetken rauha". Esimerkin koira on saanut paljon huomiota riehumisella, mutta jää täysin huomiotta, kun se rauhoittuu. Pahimmassa tapauksessa sille vielä annetaan ruokaa/herkkuja/leluja, koska "se rauhoittuu sitten, kun se saa haluamansa asian". Koiralla on silloin täysi motivaatio riehua, koska sille on tahattomasti opetettu, että sillä käytöksellä se saa mitä se haluaa.

Jos tilanteeseen halutaan muutos, koira pitää jättää riehuessaan TÄYSIN huomiotta (eikä sitä saa edes salaa vilkaista). Kun se vihdoin rauhoittuu, niin tässä vaiheessa sille pitää antaa paljon huomiota, sellaista mistä koira pitää, esim. rapsuttelua, makupaloja ja kehuja. Lelu ei välttämättä ole paras palkkio, koska koira saattaa taas innostua uudelleen riehumaan, tällä kertaa lelun kanssa.

Tässäkin on huomioitava takaperin ketjutus. Jos palkitset koiraa HETI kun se lopettaa riehumisen ja käy makuulle, niin koira ketjuttaa mielessään "riehuminen+makuulle käyminen tehtynä peräkkäin =palkkio". Ja takuu varmasti tarjoaa myös seuraavalla kerralla riehuminen+makuulle käyminen yhdistelmää, eikä vain tuota jälkimmäistä. Kannattaa siis antaa koiran makoilla vaikka minuutti-pari ja siinä kohdin vasta palkita se. Kaikkein paras hetki palkita koira on kuitenkin silloin, kun se on vielä rauhallinen, ennen riehukohtauksen alkamista. Näin koira oppii pikkuhiljaa, että se saa haluamiaan asioita myös ilman riehumista.

Itse olen opettanut Mikille rauhallisuutta niin, että minulla on silloin tällöin muutama nami taskussa ja kun Miki makoilee (ei kuitenkaan nuku) niin satunnaisesti annan sille yhden namin palkkioksi rauhallisesta makoilusta. Asetan sen vielä lattialle suoraan Mikin eteen, jotta se pysyy makuulla eikä nouse ylös. Olen jatkanut tätä vuosia ja annan vain muutaman namin viikossa. Alussa tosin annoin muutaman namin päivässä.

#### Sääntöjen noudattaminen

Sääntöjen johdonmukainen edellyttäminen koiralta on meille ihmisille se vaikein osuus.

Koirallekin on paljon helpompaa asua ihmisten kanssa, kun se tietää mikä on oikein ja luvallista ja vastaavasti mitä ei saa tehdä. 

Jos esimerkiksi on luotu sääntö, ettei koira saa mennä sohvalle, niin se ei silloin saa mennä sohvalle edes silloin, kun:

- sinua väsyttää, etkä jaksaisi noudattaa sääntöjä
- puoliso ei ole kotona kieltämässä
- jos sinulla on lapsia, niin silloin kun vanhemmat eivät ole kotona kieltämässä
- teillä on vieraita kylässä, jotka haluaisivat koiran viereensä sohvalle
- joku muu "hyvä" syy

Koira menee takuuvarmasti hämilleen, jos sohvalle meno on "sallittua" tänään, koska on vieraita kylässä jotka haluavat rapsuttaa koiraa, mutta kiellettyä huomenna, kun olette vain perheen kesken.

Ja mikäli taloudessa on useampia koiria, niin pitää aina muistaa olla reilu kaikkia koiria kohtaan. Reiluudella tarkoitan sitä, että kaikilla koirilla on samat säännöt. Jos esimerkiksi vain talouden pienimmällä koiralla on oikeus tulla sohvalle, mutta muilla ei ole, niin se aiheuttaa vain kateutta ja sekaannusta muissa koirissa. Ajatellaan esimerkkinä perhettä, jossa on kaksi lasta. Heistä kumpikin käyttäytyy kauppareissulla hyvin, mutta vain toinen saa valita lelun kaupasta. Epäreiluus ei palvele ketään, koska on melko varmaa, että toinen tuntee vihaa ja kateutta, koska jäi ilman.

Jokaisella meistä on huonoja päiviä eikä sääntöjä jaksaisi noudattaa, mutta jos lipeät säännöstä "vain tänään kun väsyttää" niin kylläpä koirasi ensi kerralla ihmettelee miksei saa haluamaansa asiaa ei-toivotulla käytöksellä kun sai viimeksikin ja melko varmasti kuitenkin tarjoaa sitä, eikä sitä haluttua käytöstä.

Huomioi silloin kun olet huonotuulinen, että myös koira aistii sen. Koira todennäköisesti pitää sinua tällöin ennemmin heikkona, kuin tasapainoisena ihmisenä. Koirasi saattaa tarkoituksella yrittää jotain kiellettyä, varsinkin jos sille on joskus ketutuspäissään tullut annettua periksi. Toisaalta, se voi myös päättää olla tottelematta, jos kokee sinut epätasapainoiseksi tai kykenemättömäksi tekemään oikeita päätöksiä. Koirasi saattaa myös olla empaattinen ja ahdistua sinun ahdistuksestasi ja saattaa myös tahattomasti olla tottelematta. 

Mitä enemmän koiralle antaa säännöistä periksi, niin sitä huonommin se käyttäytyy. Huonosta, ei-toivotusta käytöksestä tulee hyvin äkkiä uusi "normaali", koska koira saa sillä haluamansa asian. Tätähän ei kukaan halua. Tehdään koiralle siis sellaiset säännöt, mistä on helppo pitää kiinni, myös niinä päivinä kun väsyttää.

Miki on ahnein tuntemani koira ja se söisi, kunnes sen vatsa räjähtäisi, jos se jostain saisi niin paljon ruokaa. Meillä on sääntö, että kaikki tavarat ja ruuat ovat ihmisten omaisuutta ja Mikillä on niihin oikeus vain luvalla (ja luvan voi saada toivotulla käytöksellä). Aivan uskomatonta, voin jättää oman ruokalautaseni vaikka keskelle lattiaa ja poistua paikalta niin se pysyy siinä täysin koskemattomana, koska Mikillä ei ole siihen lupaa. 

Alla on kuvasarja, jossa Miki opettelee ohittamaan lattialla olevaa ruokaa. Ruuan jättäminen lattialle opetettiin niin, että ohittamalla sai aina jotain parempaa ruokaa, kuin mitä lattialla oli. 

![](https://b2.minimuutti.com/blogi/Opettelee-800px.jpg)

Hiukan myöhemmin..

![](https://b2.minimuutti.com/blogi/Ma_osaan-800px.jpg)

3.2.2020