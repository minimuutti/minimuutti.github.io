---
title: "Ohittaminen"
layout: article
image:
  feature:
  teaser: https://b2.minimuutti.com/file/minimuutti-com/blogi/DSC25924_2-245px.jpg
  thumb:
---

Koirien, pyöräilijöiden tai pienten lasten ohittaminen on monelle koiralle vaikeaa ja tässä postissa kerron vinkkejä ohitustilanteiden helpottamiseksi.

Keskityn tässä postissa kahden vastakkain kävelevän koiran ohitustilanteeseen, mutta neuvoja voi yhtälailla soveltaa pyöräilijöiden, rullalautailijoiden tai vaikka pienten lasten ohittamiseen jos koirallasi on vaikeuksia niissä tilanteissa.

Muista, että koirasi peilaa aina sinun tuntemuksiasi tilanteessa kuin tilanteessa. Jos pelkäät ohitustilanteita ja oletat että koirasi kuitenkin räyhää, niin näin todennäköisesti tulee myös tapahtumaan. Mitä rennompi olet ja mitä enemmän luotat koiraasi, niin sitä paremmin koirasi selviytyy, koska se aistii luottamuksesi.

Kannattaa myös lukea toinen aiheeseen liittyvä postaus: [Ovatko reaktiiviset koirat vain erityisherkkiä?](https://minimuutti.com/blogi/ovatko-reaktiiviset-koirat-vain-erityisherkkia/)

### Koirat eivät kävele toisiaan päin

Luonnollisissa kohtaamisissa koirat eivät ikinä kävele suoraan toisiaan kohti, vaan koirat lähestyvät toisiaan aina sivulta kaartaen, koska suoraan kohti tuleminen tarkoittaa hyökkäystä.

![](https://b2.minimuutti.com/file/minimuutti-com/blogi/kiertaen-800px.jpg)

Kun ihmiset kävelyttävät koiriaan kapeilla jalkakäytävillä, niin moni kävelyttää koiraansa suoraan toista koiraa päin ajattelematta asiaa sen suuremmin ja sitten ollaankin ongelmissa. Ihminenhän on juuri "kertonut" koiralle että ollaan hyökkäämässä vastaantulijoiden kimppuun, koska kävellään suoraan päin.

On olemassa koiria, jotka osaavat olla kohteliaita ja ohittaa myös suoraan päin kävelevät koirat. Tämä tieto ei valitettavasti lohduta sellaisia, joille ohitustilanteet ovat pelkkää painajaista.

Painajaismaisiin ohituksiin ensiapuna on vaihtaa toiselle puolelle tietä, jolloin koirat eivät suoraan kohtaa. Toinen vaihtoehto on kääntyä ympäri ja valita eri reitti.

Ohita vieraat koirat aina niin, että koirat kulkevat tien laidoilla ja omistajat kulkevat koirien välissä. Koirien ei myöskään tule kävellä omistajiensa edellä ohitustilanteissa, vaan vierellä. Odota aina, että toinen koira on kulkenut ohitsenne vähintään viiden metrin päähän, ennen kuin päästät koirasi nuuskimaan vastaantulijoiden puolta tiestä. Älä koskaan päästä koiraa suoraan toisen koiran taakse.

Olemme Mikin kanssa opetelleet ohittamaan tavalliset rauhalliset koirat kävellen samalla puolella katua. Valitettavan usein onnistuneelta vaikuttava ohitus loppuu siihen, kun vastaantulija päästää oman koiransa suoraan Mikin taakse ja silloin Miki hyökkää, koska se luulee toisen koiran hyökkäävän kimppuunsa takaapäin.

Alla on havainnekuvat oikeanlaisesta ohituksesta, sekä sellaisista jotka eivät todennäköisesti pääty hyvin.

![](https://b2.minimuutti.com/file/minimuutti-com/blogi/ohitus_oikein-800px.jpg)

********

![](https://b2.minimuutti.com/file/minimuutti-com/blogi/vastakkain-800px.jpg)

********

![](https://b2.minimuutti.com/file/minimuutti-com/blogi/suoraan-taakse-800px.jpg)


### Mistä remmiräyhääminen johtuu

Remmiräyhääminen ei johdu pelkästään siitä, että ihminen tahattomasti kävelyttää koiraansa suoraan toista koiraa kohti.

Räyhääminen on alkanut todennäköisesti niin, että koira on ollut jossain tilanteessa epävarma, pelännyt toista koiraa tai pelästynyt jotain ihan muuta ja yhdistänyt sen vastaantulevaan koiraan. Vaihtoehtoisesti koiraa taluttanut ihminen on saattanut olla pelokas tai epävarma ihan mistä tahansa asiasta ja koira on yhdistänyt ihmisen pelkoreaktion vastaantulevaan koiraan.

Tässä vaiheessa koira on saattanut ilmaista kehonkielellään että haluaa pois tilanteesta, mutta ihminen ei ole sitä tajunnut ja koiran on ollut pakko ottaa tilanne haltuun ja yrittää karkottaa vastaantulija haukkumalla, murisemalla, näyttämällä hampaita jne.

Tästä on sitten syntynyt koiralle mielikuva, että räyhäämällä pelottava asia menee pois. Totta, koska vastaantulijan ohitettua teidät, vastaantulija yleensä jatkaa matkaa eri suuntaan, kauemmas. Räyhäämisessä on siis kyse ns. loitontavasta käytöksestä.

### Koirien kehonkieli

Koirat kommunikoivat pääasiassa kehonkielen avulla. Voit lukea lisää kehonkielestä näistä postauksista: [Koirien kehonkieli - häntä kertoo mielentilan](https://minimuutti.com/blogi/koirien-kehonkieli-hanta-kertoo-mielentilan/) ja [Koirien kehonkieli - rauhoittavat signaalit](https://minimuutti.com/blogi/koirien-kehonkieli-rauhoittavat-signaalit/).

Koiranomistajien on ensiarvoisen tärkeää opetella lukemaan omaa koiraansa, sekä lisäksi myös muita koiria joita kohtaatte ulkoillessa.

Koirasi kertoo sinulle AINA mielipiteensä vastaantulevasta koirasta ja sinun on koiranomistajana ymmärrettävä koirasi signaalit ajoissa.

Jos koirasi käytös ei muutu missään vaiheessa (ja olet varma siitä) niin ohittaminen todennäköisesti onnistuu.

Mikäli koirasi on remmiräyhääjä, niin älä pakota sitä sellaiseen tilanteeseen, jossa se ei osaa selviytyä. 

##### Vaaran merkkejä

Jos koirasi lipoo huuliaan tai nenäänsä, hidastaa vauhtia, jäätyy paikoilleen, tuijottaa, vaanii tai kävelee kyyryssä, niin ne ovat sellaisia varoitusmerkkejä, joilla koirasi kertoo sinulle että ohittaminen ei tule onnistumaan toivomallasi tavalla. Toisin sanoen koira on kauhusta jäykkänä ja aikoo puolustaa itseään ja/tai sinua, kun vastaantuleva koira tulee liian lähelle.

Miki on käyttänyt kaikkia edellämainitsemiani signaaleita, mutta niistä ei juurikaan ole kuvia, koska sellaiset tilanteet vaativat aina nopeita ratkaisuja eikä niitä ole voinut jäädä kuvaamaan.

Alla näkyvässä piirroksessa koira on hidastanut vauhtiaan sekä laskenut itsensä matalaksi, vaikka se vielä kävelee eteenpäin. Koira näyttää "vaanivan" ja sen korvat osoittavat eteenpäin ja se tuijottaa vastaantulijaa. Tässä vaiheessa viimeistään on otettava lisää etäisyyttä vastaantulijaan, esimerkiksi väistettävä sivuun tai viimeisenä vaihtoehtona tehtävä U-käännös.

![](https://b2.minimuutti.com/file/minimuutti-com/blogi/stalking_and_walking-800px.jpg)

Seuraavassa piirroksessa näkyy koira, joka on hidastanut vauhtiaan jo niin paljon, että se on jo pysähtynyt. Sen koko keho on kuin jännittynyt jousi, vaikka se näennäisesti makaa maassa. Koira tuijottaa vastaantulijaa tiukasti ja sen pää on huomattavasti etutassujen edellä. Tässä vaiheessa koira on jo valmiudessa hyökkäämään. Se on jo niin valmis, että tässä vaiheessa taluttajan ei ole enää mahdollista ottaa etäisyyttä vastaantulijaan, koska koira on jo niin keskittynyt hyökkäämiseen, ettei se enää reagoi mihinkään mitä taluttaja sille sanoo.

![](https://b2.minimuutti.com/file/minimuutti-com/blogi/stalking-800px.jpg)

Opi lukemaan koirasi pienempiä eleitä, niin koirasi voi kertoa sinulle ajoissa (ymmärrät kun koirasi kertoo) että se kokee tilanteen uhkaavaksi ja ehditte poistua ennen tilanteen eskaloitumista. 

Mikäli huomaat tällaisen käytöksen vastaantulevassa koirassa, niin oman koirasi vuoksi ÄLÄ KÄVELYTÄ KOIRAASI TÄLLAISTA KOIRAA PÄIN, koska koirasi on vaarassa loukkaantua.

Selvyyden vuoksi alla on vielä kuva leikkiinkutsusta, jota ei pidä sekoittaa vaanivaan kävelyyn. Leikkiinkutsu on ystävällinen ja vaaraton ele. Leikkiinkutsussa koira "niiaa" vain etutassuilla ja sen peräpää on pystyssä. Lisäksi koiran pää on selvästi etutassujen takana ja koiran korvat osoittavat ennemmin taaksepäin.

![](https://b2.minimuutti.com/file/minimuutti-com/blogi/playbow-800px.jpg)

Toinen selkeä "ei-ohitettava" vastaantulija on kiihtynyt koira. Vastaantuleva koira voi olla alunperin kiihtynyt mistä vaan syystä (vaikka ohi juosseesta oravasta), mutta sinun koirasi näkee vain kiihtyneen koiran ja todennäköisesti reagoi siihen.

Mikäli jompi kumpi koira (sinun tai vastaantulijan) on kiihtynyt, niin älä yritä ohittaa vastaantulijaa liian läheltä. Kiihtymyksen tunnistaa siitä, että koiran pää on pystyssä, sen korvat on pystyssä ja saattavat vielä osoittaa eteenpäin kohti vastaantulijaa ja sen häntä ovat todennäköisesti myös pystyssä.

Alla olevassa kuvassa Miki on todella kiihtynyt näkemästään koirasta jota se ei voi sietää. Sen lisäksi, että sen pää, häntä ja korvat ovat pystyssä, niin se on jopa noussut takajaloilleen.

![](https://b2.minimuutti.com/file/minimuutti-com/blogi/190922-800px.jpg)

Älä yritä ohittaa hyökkäysvalmiudessa tai kiihtyneessä tilassa olevan koiran kanssa vastaantulevaa koiraa. Ja muista antaa tilaa tällaiselle koiralle oman koirasi turvallisuuden vuoksi.

### Oma kehonkielesi

Koirat lukevat ihmisten kehonkieltä koko ajan. Jos itse olet jännittynyt ja puristat koirasi talutushihnaa rystyset valkoisina, niin koirasi kyllä huomaa sen. Tällöin se saattaa räyhätä vastaantulijoille ihan vain sen takia, että se karkottaa vastaantulijan, jonka se luulee pelottavan sinua (vaikka todellisuudessa pelkäisitkin koirasi reaktiota, etkä itse vastaantulijaa).

Kävele ryhdikkäästi, mutta hartiat rentoina. Pidä huoli siitä, että koirasi talutushihna pysyy koko ohitustilanteen löysällä, vaikka se olisikin tiukasti kädessäsi. Jos hihna kiristyy, niin olette liian lähellä ohitettavaa kohdetta.

### Opeta koirasi ohittamaan

Koira ei opi ohittamaan niin, että viet sen toistuvasti tilanteisiin, joissa se toistaa samaa vanhaa kaavaa (vaikkapa räyhää hihnassa vastaantulijoille). Räyhäävälle koiralle huutaminen tai hihnasta repiminen pahentaa tilannetta. Huutamalla koirallesi se todennäköisesti olettaa, että yritätte yhdessä karkottaa vastaantulijan. Hihnan repiminen myös lisää koiran pahaa oloa ja näin se yhdistää, että vastaantuleva koira tarkoittaa vihaista omistajaa sekä fyysistä kipua kaulassa ja niskassa > räyhään niin toinen koira menee pois - ja noidankehä on syntynyt.

On tärkeää ymmärtää, että ohitustilanne pitäisi saada muutettua koiran mielestä olemaan jotain kivaa, eikä jotain pelottavaa. Koiran mielleyhtymä pelottaviin vastaantulijoihin pitää siis saada käännettyä positiiviseksi. 

Nykyinen tilanne on se, että koira näkee vastaantulevan koiran ja ajattelee: *apua, pelottaa, räyhään niin se menee pois*.

Uusi tilanne voi olla vaikka tällainen: *jee ohitettava koira, tiedän että seuraamalla omistajan ohjeita vastaantulija menee pois ja saan vielä herkullisen namipalkkion*.

##### Positiivinen mielleyhtymä

Koiran ajattelutapaa voi muokata positiivisemmaksi niin, että pelottava asia yhdistetään johonkin kivaan. Jos koirasi pelkää muita koiria, niin aina kun näette toisen koiran lenkillä ja koirasi pysyy rauhallisena, niin anna koirallesi namipalkka. Koira käytännössä palkitaan siitä, kun se huomaa toisen koiran.

Koirasi pysyy rauhallisempana, mitä kauempana näkemänne koira on. Tätä voi mennä harjoittelemaan vaikkapa puiston reunaan, eli ihan vain katselemaan kauempana liikkuvia koiria. Koirasi mielikuva muista koirista muuttuu pikkuhiljaa > näen koiran ja saan herkkuja.

Miki opetettiin ohittamaan muita koiria juuri näin, eli se palkittiin aina, kun se näki toisen koiran. Pikkuhiljaa Mikin tunnetila muita koiria kohtaan muuttui. Vastaan tuleva koira ei yhtäkkiä enää ollutkaan niin pelottava, vaan se olikin vihje katsekontaktiin, jota seurasi namipalkkio.

Muista kuitenkin, että tällainen mielikuvan muuttaminen onnistuu vain, kun olette muista koirista tarpeeksi kaukana. Niin, että koirasi näkee toisen koiran, mutta se on niin kaukana, ettei koiraasi pelota.

Ole tarkkana myös siinä, ettet vahingossa vahvista huonoa käytöstä. Joskus asiat vain menevät pieleen, mutta älä kuitenkaan rankaise koiraasi. Älä myöskään palkitse sitä. Parasta on vain jatkaa matkaa.

Positiivista suhtautumista vastaantulijoihin lisää myös se, että omistaja huomioi koiransa kehonkielen. Jos koira näyttää mitään epävarmuuden merkkejä, niin kuuntele koiraasi ja päästä se pois tukalasta tilanteesta väistämällä sivuun niin, että ohitatte toisen koiran kauempaa. Koirasi alkaa pikkuhiljaa ymmärtämään, että omistaja ymmärtää sen ahdinkoa ja koira alkaa näin luottaa omistajaansa enemmän, kun se tietää tukalista tilanteista pääsee pois muutenkin kuin räyhäämällä.

##### Korvaava, toivottu käytös

Positiivisen mielleyhtymän lisäksi koiralle kannattaa opettaa jokin toivottu käytös ei-toivotun tilalle, kuten vaikka katsekontakti ja seuraaminen. Näin sen katse pysyy sinussa, eikä se tuijota vastaantulevaa koiraa. 

Seuraamisen opettelu aloitetaan ilman häiriöitä, vaikkapa kotona. Kun koira osaa toivotun käytöksen kotona, voit lisätä harjoitteluun jotain häiriöitä. Jos koirasi on remmiräyhääjä niin ei kannata heti aloittaa ohittamaan muita koiria kapealla jalkakäytävällä.

Jos et tiedä miten seuraaminen opetetaan, voit etsiä You Tubesta "teach dog to heel".

![](https://b2.minimuutti.com/file/minimuutti-com/blogi/DSC25924_-800px.jpg)

Kun koirasi osaa seurata, niin muiden koirien ohittamisen harjoittelu kannattaa ensin aloittaa sellaisessa paikassa, jossa on enemmän tilaa, vaikkapa puistossa. Koirasi kehonkieltä tulee seurata koko ajan ja jos koirasi vaikuttaa ahdistuneelta, niin älä pakota sitä ohittamaan vaan vaihtakaa suuntaa.

Kannattaa myös harjoitella U-käännös sellaisia tilanteita varten, jotka tulevat nopeasti eikä niihin ehdi kunnolla varautumaan. Sellainen voi olla vaikka talon kulman takaa yllättäen eteen kääntyvä koira. Jos ette ehdi alta pois ja koirasi räyhää, niin älä suutu sille, koska ethän halua vahvistaa tapahtuman negatiivisuutta. Siinä tilanteessa on parempi koittaa itse pysyä rauhallisena ja yrittää vain poistua paikalta. Älä toru koiraasi, mutta älä myöskään palkitse sitä säälistä.

Uuden toimintamallin opettelu vaatii aikaa ja paljon toistoja. Tässä kohtaa koiranomistajan on seurattava tarkkaan sekä oman koiran, että vastaantulevan koiran kehonkieltä. Mikäli oma koira tai vastaantulija ei ole "ohituskelpoisessa" mielentilassa, niin vaihtakaa ennemmin toiselle puolelle tietä, ettei koirasi palaa samaan vanhaan räyhäämiseen.

Ohitustilanteet sujuvat oman kokemukseni mukaan aina parhaiten silloin, kun minä huomaan vastaantulevan koiran ennen Mikiä ja ehdin jo valmiiksi miettiä sopivan toimintatavan kulloinseenkin tilanteeseen. Näin myös Miki tietää mitä sen pitää tehdä, ennen kuin pelkoreaktiota vastaantulijaan ehtii syntyä.


### Vaikka sinun koirasi osaisikin ohittaa

Jos toinen koira räyhää, niin älä jää seisomaan viereen ja tuijottamaan oman koirasi kanssa, vaan poistu paikalta nopeasti sekä oman, että koirasi turvallisuuden vuoksi.

Odotin kerran autossani liikennevalojen vaihtumista ja melkein - onneksi vain melkein - todistin koiranomistajan pahimman painajaisen. Tien toisella puolella oli vanhempi rouva suuren saksanpaimenkoiran kanssa. Näytti siltä, että koira saattoi olla hänellä vain hoidossa, koska rouva ei selvästikään ollut tottunut taluttamaan suurta ja vahvaa koiraa. Tien toisella puolella käveli toinen vanha rouva pienen snautserin kanssa. Snautseri ei ollut sakemannista mitään mieltä, mutta sakemanni ei pitänyt snautserista ollenkaan ja alkoi riehumaan hihnassa oikein kunnolla. Rouvalla oli täysi työ saada pideltyä sakemannia, ettei se päässyt snautserin kimppuun.

Seuraavaksi näin jotain mitä en voi koskaan ymmärtää. Snautseri-rouva nimittäin jäi koiransa kanssa seisomaan paikoilleen, katsomaan "sakemannin esitystä". Jos tuo sakemanni olisi päässyt rouvalta irti (hihna irronnut kädestä, hihna katkennut, kaulapanta luistanut pois päästä, rouva kaatunut ja liukunut hihnan perässä katua pitkin tms.) niin tuo sakemanni olisi mennyt ja tappanut snautserin siihen paikkaan. Sakemanni oli niin raivona, että snautserin lisäksi myös sen ulkoiluttaja oli vaarassa joutua hyökkäyksen uhriksi. En voi käsittää miksi snautseri-rouva jäi "seuraamaan esitystä" eikä poistunut paikalta niin nopeasti kuin vain mahdollista. Teki mieli jättää oma auto keskelle katua ja lähteä huutamaan snautseri-rouvalle että poistuu paikalta, kun hän ei itse sitä tajunnut. 

Silloin, kun Miki vielä räyhäsi hihnassa, niin valitettavasti todistin tällaista käytöstä ihan liian usein. Ihmiset eivät tunnu ymmärtävän sitä, että jos remmiräyhääjän hihna pettää tai koira onnistuu karkaamaan kaulapannasta, niin heidän oma koiransa on siinä vaiheessa suuressa vaarassa.

Onneksi pääsen jakamaan tämän tarinan teidän kanssa, niin tiedätte poistua nopeasti paikalta, jos tällainen "ei-ohitettava" koira on tulossa teitä vastaan.

Muistathan myös, ettei koira ole lasten lelu, eikä koiraa saa koskaan antaa pienten lasten ulkoilutettavaksi ilman aikuisen valvontaa.

22.4.2019