---
title: "Koirien kehonkieli - häntä kertoo mielentilan"
layout: article
image:
  feature:
  teaser: https://dl.dropboxusercontent.com/sh/ea1wtnz7z734o12/AAD7bhIncRhEFqmLj9JcXyGua/blogi/IMG24206-245px.jpg
  thumb:
---

Koiran häntä kertoo koiran mielentilan. Hännän heilutus ei automaattisesti tarkoita että koira on iloinen.

## Koirat käyttävät häntää monipuoliseen kommunikointiin

Virheellisesti luullaan, että häntää heiluttava koira on aina ystävällinen tai iloinen. Tämä harhaluulo on valitettavasti myös lapsilla ja se on yksi yleisimmistä syistä siihen, että lapsi joutuu koiran näykkäisemäksi. Koirat heiluttavat häntäänsä kyllä silloinkin, kun ne ovat iloisia, mutta koirat heiluttavat häntäänsä myös esimerkiksi varoituksena; älä tule lähemmäs. 

Koiran hännän liikkeiden eri tarkoitukset on helppo oppia. Niihin ei liity mitään piiloviestintää, vaan hännän näyttäminen tietyllä tavalla tarkoittaa aina samaa asiaa. Oman perheen sekä muiden turvallisuuden takaamiseksi ne kannattaa jokaisen koiranomistajan opetella, koska niistä pystyy lukemaan koirien ajatuksia kuin avointa kirjaa - ja siten myös välttämään ikävät tilanteet.

Koirien hännänasentoa tarkastellessa katsotaan kolmea asiaa: hännän suhteellista korkeutta sekä heilumisen suuntaa ja nopeutta. Tarkastellaan seuraavaksi näitä seikkoja yksitellen.

## Hännän korkeus

Hännän korkeutta katsottaessa eri rotuisia koiria ei suoraan voi verrata keskenään, koska eri rotuisilla koirilla hännän luonnollinen asento vaihtelee. Sen sijaan on aina katsottava onko koiran häntä rodun luonnollista hännänasentoa pystymmässä tai alempana.

[![](https://dl.dropboxusercontent.com/sh/ea1wtnz7z734o12/AACo9mpL9KOeFXXnFtkLPhGga/blogi/hannat1-800px.jpg)](https://dl.dropboxusercontent.com/sh/ea1wtnz7z734o12/AABqZ96tda-A5bBquSELWlEAa/blogi/hannat1.jpg)

##### Neutraali, rento, ystävällinen

Jokaisella koiralla on neutraali, luonnollinen hännän asento. Häntä roikkuu tällöin rennosti eli se vaan "on", tai se voi olla rotukohtaisesti luonnollisessa asennossa muutenkin kuin roikkua rentona. Esimerkiksi kippurahäntäisillä koirilla häntä lepää selän päällä kippurassa ja vastakohtana vinttikoirien häntä on luonnollisessa asennossa, kun se roikkuu jalkojen välissä. Kun koiran häntä on sen luonnollisessa asennossa, niin koira on ystävällinen/iloinen ja sitä voi lähestyä.

Rento häntä näyttää tältä:

![](https://dl.dropboxusercontent.com/sh/ea1wtnz7z734o12/AABiwJkScM8qSibdBhDbJvaya/blogi/hannat4.jpg)

[![](https://dl.dropboxusercontent.com/sh/ea1wtnz7z734o12/AAAisdOTgaQwFZeU-XpN0sDya/blogi/IMG23228-800px.jpg)](https://dl.dropboxusercontent.com/sh/ea1wtnz7z734o12/AADeegTvhjvhRstII1KRm79ba/blogi/IMG23228.jpg)

Ystävällinen häntä näyttää suunnilleen tältä, eli se on enintään koiran selkälinjan korkeudella tai hieman alempana:

![](https://dl.dropboxusercontent.com/sh/ea1wtnz7z734o12/AAAK6kFkGeRILyg_7gMKm9Mha/blogi/hannat3.jpg)

Mikillä on kippura häntä, joten Mikillä neutraali/iloinen hännän asento on yleensä kippurassa selän päällä:

[![](https://dl.dropboxusercontent.com/sh/ea1wtnz7z734o12/AABRKh1dMcqLvm_F5N224OYla/blogi/DSC07372-800px.jpg)](https://dl.dropboxusercontent.com/sh/ea1wtnz7z734o12/AABfIqVfoQLp65bIqLg6son6a/blogi/DSC07372.jpg)

[![](https://dl.dropboxusercontent.com/sh/ea1wtnz7z734o12/AAD5OdTM7DLR_iF2a8XUyEX5a/blogi/IMG25294-800px.jpg)](https://dl.dropboxusercontent.com/sh/ea1wtnz7z734o12/AADWXolHFe-7tGDeB6q8SS_ka/blogi/IMG25294.jpg)

##### Häntä suoraan pystyssä

![](https://dl.dropboxusercontent.com/sh/ea1wtnz7z734o12/AADc4gSVwUWmBx8AnRlkxSrja/blogi/hannat2.jpg)

Koirat liikuttavat häntää sekä ylös- että alaspäin sen luonnollisesta asennosta. Tai jos tarkkoja ollaan niin se on adrenaliini, mikä saa koiran hännän liikkumaan. Kun koiran häntä liikkuu ylöspäin, se on merkki joko itsevarmuudesta, johtavassa asemassa olemisesta, aggressiosta, innostumisesta, kiihtymisestä tai se voi olla varoitus toiselle pysyä kaukana.

Jos koiran häntä on jäykkä ja hännänpää osoittaa kohti taivasta, on koira silloin erittäin kiihtynyt ja se saattaa olla myös aggressiivinen. Jos koira heiluttaa pystyssä olevaa häntää jäykän hitaasti, on se selvä varoitus pysyä kaukana. Myös jos pystyssä oleva häntä heiluu niin nopeasti, että se näyttää lähes värisevän, on koira niin kiihdyksissä, ettei sitä pidä tällöinkään lähestyä.

Tässä kuvassa Miki on vielä pentu. Mikillä on selvästikin kivaa, mutta se on (aivan liian) innostunut, kun se on päättänyt pinkaista juoksuun. Innostuneisuuden pystyy päättelemään siitä, että vaikka häntä on suoraan pystyssä niin Mikin suu on auki. Kun koiran suu on auki ja kieli näyttää rennolta, niin kyse on pelkästä innostuneisuudesta eikä varoituksesta. Mikin korvat myös osoittavat taaksepäin.

[![](https://dl.dropboxusercontent.com/sh/ea1wtnz7z734o12/AABEo6tw-tbH8-HiYYehyHG3a/blogi/IMG12790-800px.jpg)](https://dl.dropboxusercontent.com/sh/ea1wtnz7z734o12/AAAiNx2ZBIGoH4IU5Np77J9Ha/blogi/IMG12790.jpg)

Tässä kuvassa Mikillä on häntä samalla lailla täysin pystyssä. Kuvasta kuitenkin selvästi erottaa Mikin huolestuneisuuden, sen suu on kiinni. Miki myös tuijottaa mahdollista uhkaa ja korvatkin on suunnattu samaan suuntaan. Miki on vieläpä noussut pystyyn, jotta se näkisi uhkan paremmin (ja ehkä myös tehdäkseen itsestään entistäkin isomman näköisen).

[![](https://dl.dropboxusercontent.com/sh/ea1wtnz7z734o12/AADPmOojOfOHBnHUDMvV--Jxa/blogi/IMG19092-800px.jpg)](https://dl.dropboxusercontent.com/sh/ea1wtnz7z734o12/AAAp25dn09QNjCyNTvlgMivua/blogi/IMG19092.jpg)

Koiran hännän korkeutta katsoessa tulee katsoa hännän tyveä. Esimerkiksi tässä kuvassa Mikin häntä on vielä alaspäin, mutta se on juuri löytänyt jonkin hajun ja sen hännän tyvi osoittaa ylöspäin.

[![](https://dl.dropboxusercontent.com/sh/ea1wtnz7z734o12/AACWM7mOeLuCEEeXQtTWAwnta/blogi/IMG22933-800px.jpg)](https://dl.dropboxusercontent.com/sh/ea1wtnz7z734o12/AABmASlHY5pQEIOcP4HP_9yXa/blogi/IMG22933.jpg)

Kuten tästä seuraavasta kuvasta näkyy Miki antenni onkin nyt täysin suunnattu kohti tähtiä.

[![](https://dl.dropboxusercontent.com/sh/ea1wtnz7z734o12/AAAVKkj0u1NkY8H5b2G8BUPMa/blogi/IMG22936-800px.jpg)](https://dl.dropboxusercontent.com/sh/ea1wtnz7z734o12/AACrXhSFtvqMyuoPZIWRAQE2a/blogi/IMG22936.jpg)

Tässä on myös hauska kuvasarja, ensimmäisessä kuvassa Miki duunailee omiaan ja haistelee lunta. Sen häntä on melko rento.

[![](https://dl.dropboxusercontent.com/sh/ea1wtnz7z734o12/AAAP0vFgT5luBFc5mYhHpEFra/blogi/IMG_2963-800px.jpg)](https://dl.dropboxusercontent.com/sh/ea1wtnz7z734o12/AAAwvCHdNzt1BkEk50CHu73Ma/blogi/IMG_2963.jpg)

Tässä seuraavassa kuvassa näkyy, kun Mikille yhtäkkiä heitetään lumipallo. Se innostuu silmänräpäyksessä ja häntä nousee aivan pystyyn adrenaliinipiikin vuoksi.

[![](https://dl.dropboxusercontent.com/sh/ea1wtnz7z734o12/AAAFQz6ncn-R0CaUVKmOppVIa/blogi/IMG_2964-800px.jpg)](https://dl.dropboxusercontent.com/sh/ea1wtnz7z734o12/AACCUG50XPSwGzq6GHdUpAaJa/blogi/IMG_2964.jpg)

##### Häntä jalkojen välissä

Kun koiran häntä laskee alaspäin, kiihtyneisyys vaihtuu rauhallisuudeksi ja koiran mielentila vaihtuu johtajasta seuraajaksi (ja koira saattaa myös alistua toiselle koiralle). Ääripäänä on se, kun koiran häntä laskee mahdollisimman alas, eli se on jalkojen välissä ja hännänpää osoittaa koiran mahaa kohti. Häntä voi myös olla täysin vatsaa vasten. Koira on tällöin erittäin pelokas ja yrittää tehdä itsestään mahdollisimman pienen - älä satuta minua, olen vain pieni harmiton koira. Koiran selkä on tällöin usein myös kaarella, eli sen peppu putoaa laskevan hännän mukana alaspäin.

![](https://dl.dropboxusercontent.com/sh/ea1wtnz7z734o12/AACLVhzieSSR96NUw4se0Xaxa/blogi/hannat5.jpg)

Mikistä ei ole olemassa yhtään kuvaa, jossa sillä olisi häntä jalkojen välissä. Miki on vain muutaman kerran elämässään pelännyt niin paljon, että sen häntä on mennyt jalkojen väliin ja ne eivät todellakaan ole olleet tilanteita joissa olisi ollut mahdollista tai edes järkevää kuvata.

Tällaisia tilanteita ovat olleet ne kerrat, kun olemme olleet Mikin kanssa ulkona, kun lähistöllä on alkanut ilotulitus. Kerran myös kun Miki oli pentu, niin eräältä vanhalta rouvalta pääsi hoidossa oleva Tanskandoggi irti ja se syöksyi Mikiä kohti. Mikin häntä meni silloin täysin vatsaa vasten ja Miki litistyi maahan melkein yhtä matalaksi kuin pannukakku tehdessään itsestään niin pienen kuin vain mahdollista. Onneksi rouva sai sitten koiransa kiinni ja Miki selvisi ilman fyysisiä vammoja (niistä henkisistä vammoista ei tässä nyt puhuta).

## Heilumissuunta

Jos et koskaan ole tarkasti kiinnittänyt koirasi hännän heilumiseen huomioita, niin saattaa näyttää, että häntä vaan heiluu suoraan koiran takana. Näin ei ole.

Koirat käsittelevät positiivisia ja negatiivisia tunteitaan eri aivopuoliskoilla, aivan kuten me ihmisetkin. Kun koira tuntee olonsa hyväksi se kokee tämän tunteen vasemmalla aivopuoliskollaan ja tällöin koiran häntä heiluu kääntyen koiran oikealle puolelle. Kun koira kokee negatiivisia tunteita ja stressiä, niin se kokee nämä tunteet oikealla aivopuoliskollaan ja näin ollen häntä heiluu kääntyen koiran vasemmalle puolelle.

Tässä on muutamia kuvapareja, joista näkyy painotus oikealle tai vasemmalle. Huomaa, että häntä saattaa mennä keskikohdan yli "väärälle puolelle" mutta painopiste on kuitenkin selvästi jompaan kumpaan suuntaan.

Häntä heiluu koiran oikealle puolelle, koira kokee positiivisia tunteita:

![](https://dl.dropboxusercontent.com/sh/ea1wtnz7z734o12/AAA_xDbQWRfuJzQhXaXo3-JFa/blogi/DSC09090_right-800px.jpg)

Häntä heiluu koiran vasemmalle puolelle, koira kokee negatiivisia tunteita:

![](https://dl.dropboxusercontent.com/sh/ea1wtnz7z734o12/AABsdp0TQdXUEndW7cE110hma/blogi/DSC09090_left-800px.jpg)

Oikealle, Mikin suu on kuitenkin kiinni, koska se on keskittynyt palloon jota pitelen:

[![](https://dl.dropboxusercontent.com/sh/ea1wtnz7z734o12/AAC3fEB9mZEd7EcUiR5I29jBa/blogi/DS47803-800px.jpg)](https://dl.dropboxusercontent.com/sh/ea1wtnz7z734o12/AACQUjhOqrmSpB8iQ1vNDnC1a/blogi/DS47803.jpg)

[![](https://dl.dropboxusercontent.com/sh/ea1wtnz7z734o12/AADmyWViroVsKJcrDPvBn-QJa/blogi/DS47804-800px.jpg)](https://dl.dropboxusercontent.com/sh/ea1wtnz7z734o12/AAD5HeyKf_s-E9prFZfYIR1za/blogi/DS47804.jpg)

Vasemmalle, enkö vieläkään saa sitä palloa vaikka näin nätisti odotan?:

[![](https://dl.dropboxusercontent.com/sh/ea1wtnz7z734o12/AABjHWv1_rfa9_ifTMTNeCBca/blogi/DS47814-800px.jpg)](https://dl.dropboxusercontent.com/sh/ea1wtnz7z734o12/AADK0saiRGLzbH65k9TRSm0Aa/blogi/DS47814.jpg)

[![](https://dl.dropboxusercontent.com/sh/ea1wtnz7z734o12/AABOsljsmzyA4n0brCEpnsPda/blogi/DS47815-800px.jpg)](https://dl.dropboxusercontent.com/sh/ea1wtnz7z734o12/AAA1TliB9SYqO3n85dlYxIv6a/blogi/DS47815.jpg)

Oikealle:

![](https://dl.dropboxusercontent.com/sh/ea1wtnz7z734o12/AABNgxJzL6k3YeW-lPKUDtENa/blogi/IMG19600_right-800px.jpg)

Vasemmalle:

![](https://dl.dropboxusercontent.com/sh/ea1wtnz7z734o12/AABpnZHi2y-JbE0d2sNPQDWUa/blogi/IMG19600_left-800px.jpg)

Oikealle, huomaa koiran auki oleva suu, rento kieli ja iloinen ilme:

![](https://dl.dropboxusercontent.com/sh/ea1wtnz7z734o12/AAADVqjJxqSecURcpQ45oU-ia/blogi/IMG23760_right-800px.jpg)

Vasemmalle, koiran ilme on vakavampi ja sen suu on kiinni:

![](https://dl.dropboxusercontent.com/sh/ea1wtnz7z734o12/AACWG3qlFKR0AlPoc8DjE_Aea/blogi/IMG23760_left-800px.jpg)

Tässä oli meneillään valokuvaussessio ja olin pyytänyt Mikiä istumaan.

[![](https://dl.dropboxusercontent.com/sh/ea1wtnz7z734o12/AABk7-dRZdLAJv4Dj6CQHkEwa/blogi/DSC02138-800px.jpg)](https://dl.dropboxusercontent.com/sh/ea1wtnz7z734o12/AAAWO02AzuIEwtCFIFygFbPPa/blogi/DSC02138.jpg)

Kun merkkasin oikean käytöksen ja annoin Mikille luvan hakea palkkionsa, sen häntä heilahti oikealle.

[![](https://dl.dropboxusercontent.com/sh/ea1wtnz7z734o12/AAAq6VE4jkIBvktr7pATltsfa/blogi/DSC02142-800px.jpg)](https://dl.dropboxusercontent.com/sh/ea1wtnz7z734o12/AACYq07rzJBK7A7GzPTpe-Hfa/blogi/DSC02142.jpg)

Tässä Mikille on heitetty lelu. Mikin häntä on innostuksesta melkein pystyssä ja heiluu oikealle.

[![](https://dl.dropboxusercontent.com/sh/ea1wtnz7z734o12/AABKhcpCZaqKCxONAUDdd3-Oa/blogi/DSC06412-800px.jpg)](https://dl.dropboxusercontent.com/sh/ea1wtnz7z734o12/AAACJj9IO24xVL6paQpW2wD3a/blogi/DSC06412.jpg)

Miki ei pelkää imuria, koska se on sosiaalistettu siihen. Mikin häntä on suunnilleen selän tasossa, eli aika neutraali. Miki ei kuitenkaan pidä imurista, koska siitä lähtee kova ääni. Mikin häntä heiluu vasemmalle. 

[![](https://dl.dropboxusercontent.com/sh/ea1wtnz7z734o12/AAB5BrXQNzmzwlzHo99YSZS3a/blogi/IMG_2040-800px.jpg)](https://dl.dropboxusercontent.com/sh/ea1wtnz7z734o12/AACyvokECAiYAk-KI7bgHpwaa/blogi/IMG_2040.jpg)

Tässä Miki oli mennyt lähtevien jäiden sekaan kahlaamaan, eikä selvästikään pitänyt siitä. Mikin häntä heiluu vasemmalle.

[![](https://dl.dropboxusercontent.com/sh/ea1wtnz7z734o12/AADQyFw29W8Z6RjDpd73gSBWa/blogi/DSC04567-800px.jpg)](https://dl.dropboxusercontent.com/sh/ea1wtnz7z734o12/AAC-gO64ClfEqRc35jx4eOVga/blogi/DSC04567.jpg)

## Heilumisnopeus

Koirat heiluttavat häntäänsä eri nopeuksilla. Mitä enemmän koiralla on adrenaliinia veressä, sen kiihtyneempi koira on ja sitä nopeammin häntä heiluu. Keskinopea hännän heilutus on merkki ystävällisyydestä, mikäli koira heiluttaa häntää suunnilleen selän korkeudella tai hieman alempana (rotukohtaiset erot huomioiden).

Ystävällisen ja iloisen koiran häntä voi heilua myös erittäin nopeasti, mutta tällöin hännän liike on yleensä pyörivä ja häntä heiluu suurieleisesti puolelta toiselle piirtäen kahdeksikkoa. Liike on niin suurieleinen että koiran peppu yleensä heiluu hännän mukana :)

![](https://dl.dropboxusercontent.com/sh/ea1wtnz7z734o12/AADRorJefZc0qxIdP_Jb17PCa/blogi/IMG_20140217-800px.jpg)

Tässä Miki on vielä pentu ja se on erittäin iloinen lelusta, joka ei näy kuvassa. Mikin häntä heiluu kahdeksikkoa.

[![](https://dl.dropboxusercontent.com/sh/ea1wtnz7z734o12/AACSiZd6sdjNwQ1dQVOEbwR0a/blogi/IMG_2342-800px.jpg)](https://dl.dropboxusercontent.com/sh/ea1wtnz7z734o12/AADaBHZbWE9IkEtuYVObKfk2a/blogi/IMG_2342.jpg)

Jos häntä heiluu hitaasti ja se näyttää samalla jäykältä, niin koira käytännössä tällöin heiluttaa punaista lippua sanoen: älä tule lähemmäksi. Jos kuitenkin lähestyt sitä se saattaa näykkäistä korostaakseen asiaansa. Sama juttu, kun olet koirasi kanssa lenkillä, jos vastaantuleva koira heiluttaa punaista lippua niin sen lähelle ei kannata mennä, se saattaa näykkäistä koiraasi.

### Älä osta hännätöntä koiraa

Koirat kommunikoivat toisten koirien sekä myös ihmisten kanssa koko kehollaan. Siitä huolimatta koiran häntä on erittäin tärkeä viestintäväline, koska sen toinen koira näkee jo kaukaa.

Koirat tarvitsevat häntäänsä. Sen lisäksi että ne kommunikoivat hännällään, niin ne tarvitsevat häntää myös tasapainon ylläpitämiseen:

[![](https://dl.dropboxusercontent.com/sh/ea1wtnz7z734o12/AACeOhf251FPDKgs3JbpdBs9a/blogi/DSC00678-800px.jpg)](https://dl.dropboxusercontent.com/sh/ea1wtnz7z734o12/AAClUvF4Z_SqIKYpXoYKUXmLa/blogi/DSC00678.jpg)

Yksi ihmisten suurimmista synneistä on lyhythäntäisten tai hännättömien koirien jalostaminen. Sama koskee myös hännän typistämistä. Olen onnellinen siitä, että se on nykyään Suomessa laitonta, mutta silti erittäin surullinen, koska se on useimmissa maissa edelleen sallittua.

Toiset koirat saattavat myös tulkita töpöhäntäisiä koiria väärin ja silloin ne ovat epäoikeudenmukaisessa asemassa hännällisiin koiriin verrattuna. Hännätön koira voi esimerkiksi toisen koiran näkövinkkelistä näyttää siltä, kuin sen häntä olisi piilotettu jalkojen väliin ja se voi siitä syystä joutua hyökkäyksen kohteeksi.

Hännän typistäminen tai töpöhäntäisen/hännättömän koiran tarkoituksellinen jalostaminen on sama, kuin leikkaisi ihmiseltä kielen irti, koitapa siinä sitten kommunikoida.

Ymmärrän sen, että ulkomailta tuodaan Suomeen huonoista oloista rescue-koiria, joiden häntä on typistetty. Sillehän ei enää mitään voi. Mutta se mikä saa minut raivon partaalle, on se, että ihminen tarkoituksellisesti ostaa koiran ulkomailta kiertääkseen lakia, eli koiran häntä typistetään, ennen kuin koira tuodaan Suomeen. Näitä ihmisiä voisi mielestäni kohdella kuten he ovat kohdelleet omaa koiraansa.

Heilumisiin!

[![](https://dl.dropboxusercontent.com/sh/ea1wtnz7z734o12/AAC_DO3AiBy6HsRA71KEogula/blogi/IMG24206-800px.jpg)](https://dl.dropboxusercontent.com/sh/ea1wtnz7z734o12/AADgoiF-XFJd5Ut-qdn35Djqa/blogi/IMG24206.jpg)

27.1.2017
