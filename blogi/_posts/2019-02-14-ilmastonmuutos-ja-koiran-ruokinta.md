---
title: "Ilmastonmuutos ja koiran ruokinta"
layout: article
image:
  feature:
  teaser: https://cdn.minimuutti.com/blogi/DS62463-245px.jpg
  thumb:
---

Maapallon ilmasto muuttuu nopeasti ja se on asia joka meidän tulisi huomioida myös koiran ruokinnassa.

### Koirat ovat lihansyöjiä

Vaikka useimmat koirat pitävät kasviksista, niin niiden elimistö on aikojen saatossa kuitenkin kehittynyt siten, että lyhyt ruuansulatusjärjestelmä auttaa pilkkomaan eläinproteiineja ja kasvikset sulavat niiden mahassa huonommin.

Koirat tarvitsevat lihaa saadakseen kaikki tarpeelliset ravintoaineet ruuasta. Tänä päivänä myydään koirille tarkoitettuja vegaanisia ruokia, siis sellaisia, jotka sisältävät vain kasviperäisiä ainesosia. En kuitenkaan usko, että koiran ruuansulatus kykenee ottamaan kasvisruuasta kaikki tarvitsemansa ravintoaineet, koska niiden ruuansulatusjärjestelmä on niin lyhyt.

Toisin kuin koirilla ihmisillä ruuansulatusjärjestelmä on huomattavasti pidempi ja elimistömme saa siten kaikki tarvitsemamme ravintoaineet talteen myös täysin kasviperäisestä ruuasta.

### Ilmasto muuttuu

Maapallon ilmasto muuttuu kovaa vauhtia. Ilmastonmuutos aiheuttaa kaikkia ilmaston ääriolosuhteita, kuten kuumuutta, kylmyyttä, kuivuutta, rankkasateita, hirmumyrskyjä ja tulvia. Eläinlajien monimuotoisuus vähenee kun lajeja kuolee sukupuuttoon. Ihmisillä alkaa olla viime hetket vaikuttaa ilmastonmuutoksen etenemiseen niin, että se saataisiin vielä kääntymään takaisinpäin, ennen kuin on liian myöhäistä.

Moni ei tiedä, että noin 70% maapallon hapesta on peräisin merestä, tarkemmin sanottuna meressä elävästä kasviplanktonista. Tutkijat ovat selvittäneet, että mikäli maapallon keskilämpötila nousisi vain 6 celsiusastetta, niin kasviplankton ei enää pystyisi tuottamaan happea. Vain noin 30% maapallon hapesta on peräisin maalla elävistä kasveista ja puista ja valitettavasti myös metsää kaadetaan kiihtyvällä vauhdilla.

Mikäli ilmastonmuutosta ei saada pysäytettyä ajoissa, niin maapalloa kohtaa happikato. Sen seurauksena suurin osa eliöistä menehtyy, mukaanlukien ihmiset. Tutkijat ovat selvittäneet, jos ilmastonmuutosta ei saada pysäytettyä niin meren hapen tuotanto voi loppua kokonaan jo vuoteen 2100 mennessä.

### Valitsemamme ravinnon vaikutus ilmastonmuutokseen

Lihan ja maitotuotteiden syöminen tuottaa yli viidenneksen kaikista maailman kasvihuonepäästöistä. Tämä on enemmän, kuin koko maailman liikenne (henkilöautot, kuorma-autot, rekat, lentokoneet, laivat, junat ym.) yhteensä.

Punainen liha (mm. nauta, sika, lammas, vuohi) ja juusto kiihdyttävät ilmastonmuutosta nopeimmin. Siipikarjan liha (mm. kana ja kalkkuna) kiihdyttävät nekin ilmastonmuutosta, mutta vain noin neljänneksen siitä, mitä punainen liha ja juusto. Kala ei myöskään kiihdytä ilmastonmuutosta punaisen lihan lailla, mutta kalat ovat nykyään täynnä mikromuovia, joten en suosittele kalan syöttämistä koiralle (enkä myöskään ihmisille).

Tutkijoiden mukaan kalat loppuvat meristä nykyisillä kalastusmäärillä vuonna 2048, joten kalan syöminen pitäisi lopettaa kokonaan. Moni ei tule myöskään ajatelleeksi sitä, että kalat syövät toisia kaloja ravinnokseen. Kala on (koostaan riippumatta) syönyt elämänsä aikana noin viisi kertaa oman painonsa verran kalaa, joten syömällä yhden kalan, merestä käytännössä häviää kaloja kuusinkertainen määrä. Jos kalat loppuvat, niin merien ekosysteemit todennäköisesti kuolevat.

Punainen liha (nauta) nopeuttaa ilmastonmuutosta monella tavalla. Nautaeläin itsessään tuottaa kasvihuonekaasuja ja yksi lehmä tuottaa vuodessa enemmän kasvihuonekaasuja, kuin tavallinen bensiinikäyttöinen henkilöauto. Naudat tarvitsevat paljon laidunmaata, jonka vuoksi maailmasta kaadetaan metsää kiihtyvällä vauhdilla. Metsät sitovat itseensä kasvihuonekaasuja, ja kun metsät poltetaan laidunmaan tieltä pois, niin kaikki metsän sitomat kasvihuonekaasut vapautuvat ilmakehään. Lihankasvatus vie tällä puolet koko maapallon maapinta-alasta ja määrä kasvaa koko ajan. Nautojen lanta rehevöittää myös vesistöjä, joka sekin edesauttaa ilmastonmuutosta.

Suomalainen saattaa helposti ajatella, että kun ostaa kotimaista lihaa, niin ei tuhoa sademetsiä - väärin. Valitettavasti noin 85% suomalaisten eläinten rehusta on peräisin juuri niiltä alueilta, joissa sademetsät on tuhottu ja muutettu laidunmaaksi ja pelloiksi eläinrehun kasvatusta varten.

Maailmalla koetaan nälänhätää sekä pulaa juomavedestä. Lihan ja maidontuotanto käyttää koko maailman käyttökelpoisesta juomavedestä kolmasosan. Yhden naudanlihakilon tuottaminen vaatii yli 15000 litraa vettä ja noin 10-15 kiloa sellaista kasviperäistä ravintoa, jonka ihminenkin voisi syödä (mm. soija ja viljat).

Jos kasviravintoa ei kierrätettäisi eläinten kautta, muuttamalla sitä lihaksi, niin samalla määrällä kasviperäistä ravintoa ruokkisi 10-15 kertaisen määrän ihmisiä.

### Älä anna luomu merkinnän hämätä

Moni meistä ajattelee luomun olevan puhdasta ja ekologista. Luomutuotteet eivät ole sen terveellisempiä, koska  mm. luomu merkityt tuholaistorjunta-aineet ovat myrkyllisempiä kuin keinotekoiset.

Koska luomukarjan kasvatukseen ei ole käytetty antibiootteja, voi se käytännössä tarkoittaa sitä, että eläimiä pidetään ja teurastetaan sairaina. Valitettavasti tällaisia tapauksia on tullut ilmi useita, koska luomukarjaa ei saa lääkitä mm. antibiooteilla.

Tosiasia on myös se, että luomulehmä tuottaa täsmälleen saman verran kasvihuonekaasuja, kuin "tavallinen" lehmä.

### Mitä jokainen meistä sitten voisi tehdä?

Kuten jo aiemmin totesin, niin koirat tarvitsevat lihaa voidakseen hyvin. Tässä kohdin jokaisen meistä kannattaa kuitenkin miettiä, mitä lihaa koiralleen syöttää. Itse valitsen Mikille lähes aina kanaa ja kalkkunaa punaisen lihan sijaan. Punaisen lihan (nauta, lammas, sika, vuohi jne.) tuottaminen aiheuttaa moninkertaisen määrän kasvihuonepäästöjä siipikarjaan verrattuna.

Useimmilla koiranruokamerkeillä on valikoimassaan sekä punaista lihaa, että kanaa sisältävät vaihtoehdot, joten valinnanvaraa on.

Riisin viljely tuottaa myös melkein yhtä paljon kasvihuonepäästöjä, kuin punainen liha, joten riisiä sisältävät koiranruuat kannattaa jättää ostamatta. Koira ei myöskään saa riisistä tarvitsemiaan ravintoaineita, vaan riisi onkin koiran ruuissa vain halpana täyteaineena, jolla ruokavalmistajat saavat laskettua koiranruuan hintaa.

Ennen aina pakastin Mikille Kongit niin, että laitoin noin puolet lihaapateeta ja puolet maustamatonta jugurttia. Nykyään olen vaihtanut tuon jugurtin vihannessoseeseen ja naudanlihapateen kalkkunan lihaan.

Samalla kun tekee ruokaa itselleen, voi loput kasviksista keittää ja soseuttaa kanan tai kalkkunan kaveriksi Kongiin. Ja koska Mikin ruoka joka tapauksessa tuottaa paljon kasvihuonepäästöjä, niin kompensoimme sitä niin, että syömme itse vegaanista ruokaa.

Useimmat koirat pitävät kasviksista ja joistakin hedelmistä. Miki rakastaa keitettyä porkkanaa, keitettyä bataattia, keitettyä parsakaalia, keräkaalia sekä monia muita vihanneksia. Koska koirien ylipaino on myös suuri ongelma, kannattaa koiralle varata herkkupaloiksi keitettyjä kasviksia lihapalojen sijaan ainakin silloin tällöin.

Mikillä on usein iltaisin nälkä, vaikka iltaruoka on jo syöty. Sen vuoksi meillä on aina jääkaapissa valmiiksi keitettyjä vihanneksia, joita Mikille voi melko huoletta antaa täydennysravinnoksi, koska ne eivät juurikaan lihota. Kannattaa rohkeasti kokeilla erilaisia kasviksia ja hedelmiä, niistä varmasti löytyy jokin, mistä koirasi pitää. Muista kuitenkin aina keittää juurekset ennen kuin annat niitä koirallesi, etteivät ne tuki koiran suolistoa.

Koirille sopivat ja sopimattomat ruoka-aineet voit tsekata [täältä](https://minimuutti.com/blogi/jaateloa-hellepaiviin/).

### Vain valitsemalla voit vaikuttaa

Jokainen tuntee itsensä joskus pieneksi. Saatat ajatella, että ei nyt yksi valinta kaada venettä suuntaan eikä toiseen. Tai että minun osuuteni koko maapallosta on niin vähäinen, ettei minun yksittäiset valinnat vaikuta mihinkään.

Kannattaa kuitenkin muistaa, että vain valitsemalla voit vaikuttaa. Ja vaikka oma vaikutuksesi saattaisi omissa silmissäsi näyttää pieneltä, niin muista että esimerkiksi vaihtamalla punaisen lihan vaikkapa kanaan, aiheutat kasvihuonepäästöjä vain noin neljänneksen. Sitten, kun useampi ihminen (ja koira) jättää punaisen lihan pois ruokavaliostaan, niin vaikutus on jo huomattavasti suurempi.

Jos yksi ihminen ajattelee, ettei valinnoilla ole vaikutusta, niin entäpä jos otetaankin sata yksittäistä ihmistä tai vaikkapa satatuhatta ihmistä. Tässä mittakaavassa vaikutus alkaa jo olla huomattava. Kuten sananlaskukin sanoo, niin pienistä puroista kasvaa iso joki.

![](https://cdn.minimuutti.com/blogi/DS62463-800px.jpg)

![](https://cdn.minimuutti.com/blogi/DS62467-800px.jpg)

![](https://cdn.minimuutti.com/blogi/DS62476-800px.jpg)

14.2.2019